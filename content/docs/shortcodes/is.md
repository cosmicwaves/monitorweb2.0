# İş ve Çalışma Hayatı

![](/img/Picture13.png)
*Şekil 13. Gelir Getirici Bir İşte Çalışma Durumu (Suriyeliler)*

Bir kentteki sosyal hayata katılımın en iyi ve etkili bir şekilde kontrol edilebileceği başlıklardan biri, hiç kuşkusuz, ekonomik faaliyetler, gelir-giderler, harcamalar ve çalışma hayatıdır. Gaziantep kenti özelinde, daha önceki 2018, 2020 ve 2021 araştırmalarında da iş ve çalışmaya dair veriler toplanmıştı. İş ve çalışma hayatına dair bulgular, sosyal uyum süreçlerinin hangi aşamada olduğunu görmek için somut göstergeler olarak da değerlendirilebilir. Zira, iktisadi hayatın dinamikleri, işleyişi ve etkileri, gündelik hayata yansımaları mutlak olan etkenlerdir. Bunun için, Suriyelilerin Gaziantep’teki iş ve çalışma hayatlarına dair verilerinin elde edilmesi, benzeşme, uyum, farklılık veya çatışma noktalarını görmek ve sonrasında uygulanabilecek uyum politikalarını öngörmek açısından anlamlıdır.

Sahadaki 1644 haneye gidilerek yapılan görüşmelere göre, bütün hanelerin %81’inde en az bir kişi gelir getirici bir işte çalışmaktadır. Bu oranın, Covid-19 salgını gibi, küresel boyutta bütün iktisadi ve sosyal sistemleri derinden sarsan iki yıllık bir sürecin ardından elde edildiğini akılda tutmak gerekiyor; zira ekonomi-politik olarak, araştırma örnekleminin yoğunluklu olarak yer aldığı mahallelerin ve sosyal sınıfların, etkileri iki yıl süren pandemiden en çok zarar gören kesimlerin başında geldiğini belirtmek gerekiyor. 

Haneyi temsil edenlerin çalışma durumunun ötesinde, hane örüntüsü içinde, on beş yaşından büyük, diğer bir ifadeyle, yasal çalışma yaşına gelmiş olan Suriyeliler ve Gazianteplilerin çalışmaya dair sonuçları da ilginç hususlar barındırmaktadır. Bütün saha görüşmeleri, gündüz saatlerinde yapıldığı için, evde bulunanların yani haneye dair bilgi verenlerin büyük oranda çalışmayanlardan olması beklenen bir durumdur. Gaziantepli haneleri temsil edenlerin yaklaşık %55’i bir işte çalışırken bu oran Suriyelilerde %37 civarındadır. Az önce de vurgulandığı gibi, bu oranlarda şaşırtıcı olan bir durum bulunmamaktadır. İlginç olan, haneyi temsil eden kadın ve erkeklerin oranlarında ortaya çıkıyor. Gaziantepli haneleri temsil eden erkeklerin %67,5’i ve Suriyeli hane temsilcisi erkeklerin %78,6’sı bir işte çalışırken, kadınlarda Gazianteplilerin %16’sı, Suriyelilerin %11’i gelir getirici bir işte çalışmaktadırlar. 

![](/img/Picture14.png)
*Şekil 14. Gelir Getirici Bir İşte Çalışma Durumu (Gaziantepliler)*

Sahada on beş ve üzerindeki yaşlarda olan ve hakkında bilgi elde edilen 2369 Gaziantepli ve 2583 Suriyeli toplam 4952 bireyin, cinsiyet bazlı iş ve çalışma hayatına dahil olmalarına baktığımızda dikkate değer örüntüler ortaya çıkmaktadır. Suriyelilerde on beş yaşından büyükler tek bir grup olarak ele alındığında çalışanların yaklaşık %39’unun erkek, %4,5’inin kadınlardan oluştuğunu görüyoruz.  Suriyeliler arasında çalışma çağında olup türlü nedenlerden dolayı çalışmayanların %12,6’sı erkek ve yaklaşık %45’i kadınlardan oluşmaktadır. Yine, Suriyeliler özelinde, özellikle iş ve çalışma açısından, Gaziantep’in genel çalışma yüzdesinde radikal bir değişiklik yapmadığını görmek ilginçtir. Diğer bir ifadeyle, göç ve mültecilik süreçlerinde çok sık karşılaştığımız iş ve çalışma hayatındaki radikal dönüşüm, en azından çok genel hatlarıyla Suriyeliler için söylenemez. Kuşak farklılaşması, mesleki hayat, uyum, eğitim, dil, yasal izinler gibi pek çok önemli detayı bir tarafa bıraktığımızda, Gaziantep’teki Suriyelilerin iş ve çalışma hayatına katılım başlıklarında, Suriye’deyken sahip oldukları örüntü ile Gaziantep’teki mevcut dağılımlarının benzer olduğunu görüyoruz. 

![](/img/Picture15.png)
*Şekil 15. Suriyelilerin Gaziantep’ten Önceki İş ve Çalışma Durumları*

Sahadan elde edilen bilgilere göre, Suriye’deyken erkeklerin yaklaşık %39’u, kadınların %2,5’i çalışıyordu. Aradan geçen on bir yıl sonunda, Gaziantep’te benzer bir örüntünün ortaya çıkması dikkate değerdir. Buradaki önemli ayrıntı, göç ve mülteciliğin zor süreçlerinin, kadınların işgücüne katılmalarını engelleyen değer ve bariyerleri sarsması ve Suriye’dekinin neredeyse iki katının Gaziantep’te iş ve çalışma hayatına dahil olmaya başlamasıdır.

Suriyelilerin uyum ve benzeşme süreçlerinin karşılaştırılabileceği Gazianteplilerin, mevcut iş ve çalışma durumlarının Suriyelilerinkinden radikal biçimde ayrışmadığını söylemek mümkündür. Zira hem Suriyelilerde hem de Gazianteplilerde karşımıza çıkan en bariz olgu, kadınların iş ve çalışma hayatındaki oransal azlığıdır. Her iki sosyal kesimin veya grubun ataerkil toplumsal değerler üzerinde ortaklaştıklarını, bunun sınıf, eğitim, kültürel yapı, hukuksal statüler gibi pek çok etken tarafından şekillendirilen bir örüntü olduğunu akılda tutmak gerekiyor. Hem Suriyeli hanelerde hem de Gaziantepli hanelerde, 15 yaş ve üzerindeki erkeklerin yaklaşık dörtte üçünün bir biçimde iş ve çalışma hayatında olduğunu, toplamda, kadınların oranın ortalama olarak %15’in altında kaldığını görüyoruz. 

![](/img/Picture16.png)
*Şekil 16. Çalışan Suriyelilerin Yasal İzin Durumları*

Türkiye’de ve dolayısıyla Gaziantep’te de Suriyelilere dair en büyük tartışma konularından birisi çalışma izinleridir. Gaziantep’teki resmi makamların ve Sanayi Odası ve Ticaret Odası gibi meslek kuruluşlarının verileriyle elde edilen Mayıs 2022’deki istatistiklere göre, Gaziantep il genelinde, çalışma yaşı (işgücüne katılım) olarak kabul edilen 15-64 yaşları arasındaki geçici koruma kapsamında yaklaşık olarak 246 bin Suriyeli bulunuyor. Fakat bu demografik yoğunluğa rağmen, Gaziantep’te çalışma izni alan Suriyelilerin sayısı 9.197’dir ki, bu rakam çalışabilir Suriyeli nüfusun %3,7’sine karşılık gelmektedir. Bu çalışma izinlerinin, Gaziantep Ticaret Odası’na kayıtlı 3000 firmayı, Gaziantep Sanayi Odası’na kayıtlı 100 fabrikayı ve Gaziantep Esnaf ve Sanatkârlar Odası’na kayıtlı 865 esnafı kapsadığını belirtmek gerekiyor.[^1]

Görüşülen Suriyelilerden elde edilen veriler %13 civarındaki Suriyeli çalışanın yasal izinleri olduğunu gösteriyor. Az önce zikredilen ve farklı kurumlardan elde edilen verilerle karşılaştırıldığında bu oran ‘yüksek’ gibi görünse de aslında Gaziantep’in iş ve çalışma piyasasında Suriyelilerin büyük oranda güvencesiz çalıştıklarını ortaya koymaktadır. Suriyelilerin sigortalı ya da güvenceli çalışma oranları da ancak bu %13’lük oran içerisinde takip edilebilir. Suriyeli iş gücünün güvence ya da sigorta gerçeğini bize yansıtacak oranı, Gazianteplilerin sigorta durumunda izlemek mümkün olabilir.

![](/img/Picture17.png)
*Şekil 17. Suriyelilerin Çalışma İzni Farkındalığı*

Çalışma izinleri hakkında bilgi sahibi olmak, tek başına kayıt dışı çalışmayı ve enformel emek piyasasını açıklamada yetersizdir. Çünkü göçmenleri veya mültecileri kayıt dışı iş ve çalışma koşullarına iten yasal statünün muğlaklığının yanında, mevcut iktisadi ilişkilerin genel özellikleridir. Diğer bir ifadeyle, Suriyeliler Gaziantep’teki güçlü olan enformel ekonomiye, kapitalist kâr marjı daha yüksek enformel bir emek öğesi olarak eklemlenebilmektedir. Dolayısıyla, çalışma izinleri hakkında bilgi sahibi olmak, mülteciler için tek başına güvencesiz oranlarının yüksek ya da düşük olması üzerinde etkili değildir. Bu, daha karmaşık iktisadi ve sosyal ilişkiler yapısının bir yansımasıdır. 

Bütün bu açıklamalara rağmen, görüşülenlerden çalışma izinlerine dair farkındalık bilgi düzeyi toplanmıştır. Suriyeli kadınların büyük çoğunluğu iş hayatına dahil olmadığı için, bekleneceği üzere, çalışma izinleri hakkında da bilgiye sahip  değillerdir. Çok iyi derecede haberdar olan Suriyeli kadın ve erkeklerin toplamı da %10'un altında kalmaktadır. Az önce de değinildiği gibi, yasal statülerin getirdiği haklardan haberdar olmak, deneyimlenen eşitsiz ilişkileri anlamada tek başına açıklayıcı bir neden olmaktan uzak olsa da Suriyelilerin Gazianteplilerle benzeştikleri temel ataerkil değerleri görmek açısından önemli bir diğer örnektir. 

![](/img/Picture18.png)
*Şekil 18. Gaziantepli Çalışanların Sigortalı Olma Oranları*

Araştırma örneklemindeki Gazianteplilerden gelir getirici bir işte çalışanların %30’unun sigortasız ya da güvencesiz çalıştığını görüyoruz. Pek tabii, Suriyelilerin durumuyla mukayese etmeden, öncelikle bu sonuçların enformel iş gücü ya da emek piyasasının genel karakteristiğine olan etkisini göz önünde bulundurmak gerekir. Enformel emek gücünün bu büyüklüğü, Suriyeli işgücünün sonuçlarıyla birlikte ele alındığında, daha yüksek gibi gelebilir fakat bu oran aynı zamanda kayıt dışı ve güvencesiz çalışmanın ve emek piyasasının hangi dinamikler üzerinden ilerlediğini de bize göstermektedir. 

Tam da bu noktada, Gaziantep'teki enformel veya güvencesiz iş gücü piyasasının bu denli büyüklüğünün, Suriyeliler gibi göçmen ve mülteci olmanın getirdiği bütün olumsuz koşulları deneyimleyen kesimler için bir tür sığınma, sisteme çeperinden de olsa dahil olma imkanı sağladığı sonucu çıkarılabilmektedir.

Gazianteplilerin sigorta ya da güvence oranlarında dikkat çekici oranlardan birisi kadınların güvencesizlik oranlarının düşük olması gibi görünebilir fakat daha önce de vurgulandığı gibi bu, kadınların zaten düşük olan işgücüne katılım oranlarının bir sonucudur. Hatta, cinsiyet bazlı bir açıklama gerektiğinde, şu gerçek göz önünde bulundurulmalıdır: Gaziantepli hanelerde çalışan kadınların oranı %6 civarında çıkmıştı ve bu oranlara göre çalışan Gaziantepli kadınların neredeyse yarısının güvencesiz çalıştığını ortaya koymaktadır. Dolayısıyla, güvencesiz iş ve çalışma koşulları üzerinden, farklı oranlar söz konusu olsa da Gazianteplilerin ve Suriyelilerin benzer örüntüler ortaya koyduğunu söylemek mümkündür.


![](/img/Picture19.png)
*Şekil 19. Suriyelilerin ve Gazianteplilerin Çalıştıkları Sektörler*

Bütün ağır koşullara rağmen, günlük iktisadi ilişkiler üzerinden Suriyelilerin ve Gazianteplilerin iş ve çalışma hayatında daha çok karşılaştıkları ve etkileşimlere girdiklerini öngörmek zor değildir. Zira 2018, 2020 ve 2021 araştırmalarında, değişen ve farklılaşan zorluklara rağmen, karşılaşmaların, etkileşimlerin olduğu ortaya konmuştu. Sınıfsal karakteristiklerin benzerliğinden dolayı, birbirine ekonomik olarak yakın mahallelerde yaşayan Gazianteplilerin ve Suriyelilerin benzer sektörlerde çalışmaları beklenen bir durumdur. Fakat Suriyeliler açısından, öncelikle, yasal statü ve izinlerden kaynaklı bazı sektörlerde bulunamama veya bazı sektörlerde yoğunlaşmayı burada da görüyoruz. Çalışmanın yasal izinler, hukuki garantiler gibi pek çok kaydı gerektiren eğitim, enerji, bankacılık ve finans gibi sektörlerde Suriyelilerin neredeyse hiç bulunmaması sürpriz değildir. Fakat bütün bunlardan önce, asıl dikkat çekici bulgulardan biri, araştırma sahasındakilerin (yasal statüleri fark etmeksizin) büyük oranda ücretli emek piyasasının aktörleri olmasıdır. Pek tabii, kendi hesabına çalışan veya aynı minvalde işveren olan Suriyeliler ve Gazianteplilerin küçük oranlardaki varlıkları da söz konusu fakat örneklemde ağırlık ücretliler olarak karşımıza çıkmaktadır. Daha net bir ifadeyle, Suriyeliler ve Gaziantepliler, büyük oranda sermaye sahibi olmayan ve ücret karşılığı çalışan kesimleri oluşturmaktadır. Ücretlilerin dağılımında yasal statünün zaruri bazı gerekliliklerin sonucu olarak, Suriyelilerin ve Gazianteplilerin kadın veya erkek olarak daha yoğun göründükleri sektörler söz konusudur. Suriyelilerin inşaat, tekstil, deri ve ayakkabı sektörlerindeki yoğunlukları, Suriyelilerin Gazianteplilere göre yasal statü farkları kadar bazı spesifik sektörlerdeki bilgi ve tecrübelerinin, 2011’den sonra Gaziantep’e transfer etmiş olmalarıyla da ilgilidir. Bu bağlamda öne çıkan rolleri, Suriyelilerin, özellikle de Halep ve çevresinde, savaş öncesinde yoğunlaşan üretim bilgi ve tecrübelerini Gaziantep’e beraberlerinde taşımış olmalarına da dayanmaktadır. İlginç bir biçimde bu alanlarda, Suriyelilerle Gazianteplilerin, üretim, çalışma, tedarik ve dağıtım ilişkileri üzerinden bir uyum ortaya koyduklarını söylemek mümkün görünmektedir. 

![](/img/Picture20.png)
*Şekil 20. Çalışanların Cinsiyete ve Sektörlere Göre Dağılımı*

![](/img/Picture21.png)
*Şekil 21. Çalışmama Nedenleri*

Sahadaki görüşmelerden hem Suriyeli hem de Gaziantepli hanelerdeki bireylerin çalışmama nedenleri de elde edilmiştir. Ortaya çıkan sonuçlar şaşırtıcı olmaktan uzaktır. Çünkü benzer sosyoekonomik ve sosyokültürel yapılara sahip her iki toplum kesiminin bazı temel dinamiklerde benzerlikler ortaya koyduklarını görüyoruz. Çalışmama nedenleri arasında, toplumsal cinsiyete dayalı ataerkil aile-içi ilişkilerin ve rollerin belirleyiciliği ilk elden göze çarpmaktadır. Gaziantepliler ve Suriyeliler için kadınların iş ve emek süreçlerinin dışında olmasının en büyük sebebi olarak, kadına dair aile içindeki roller ve değerler sisteminin şekillendirdiği çocuk bakımı ve ailenin (bunu erkek akrabalar olarak da okumak mümkün) izin vermemesi gibi şıkların aynı çerçevede ele alınması gerekiyor. Diğer taraftan, özellikle Gaziantepli kadınlar arasında yüksek çıkan “ihtiyacım yok” şıkkının da ataerkil değerler sistemi içinde çizilen kadının rol ve beklentilerinde yer etmiş değerlerde aramak gerekiyor. Çünkü her iki toplumsal kesim için de sahanın en belirgin ve temel niteliği, farklı seviyelerde açık ya da gizil olarak gözlemlenen yoksulluk olmasına rağmen, çalışmaya ihtiyaç olmadığı algısı ancak mevcut güçlü ataerkil değerler sistemi içinde şekillenebilecek bir seçenektir. Öğrenci olmak, diğer önemli bir çalışmama sebebidir ve bu demografide beklenen bir sonuçtur. Suriyeliler için çalışma izninin olup olmaması veya yeterli derecede Türkçe bilip bilmemek, çalışmama üzerinde belirleyici bir etken olmaktan uzaktır. Yani çalışmak isteyenlere göre bu iki etken çalışmada belirleyici olmaktan uzaktır. Emek yoğun üretime dayalı iş ve çalışma dünyasıyla beraber yürüyen ucuz ve güvencesiz emek arzı, aslında, olgunun çok boyutluluğunu göstermektedir. 

![](/img/Picture22.png)
*Şekil 22. Günlük Çalışma Süreleri (Suriyeliler)*

![](/img/Picture23.png)
*Şekil 23. Günlük Çalışma Süreleri (Gaziantepliler)*

![](/img/Picture24.png)
*Şekil 24. Haftalık Çalışma Gün Sayısı*

Çoğu zaman vurgulandığı üzere, Gaziantep’teki Suriyelilerin kent içindeki yoğunluğu alt-orta ve alt sosyoekonomik kesimlerin yaşadıkları mahallelerdedir. Dolayısıyla, güvenceli veya güvencesiz, ücretli bir emek piyasası üzerinden, Suriyelilerin ve Gazianteplilerin duruma göre benzeşerek ya da farklılaşarak/rekabet ederek etkileşimlerde bulunduklarını görüyoruz. Günlük ya da haftalık çalışma sürelerine dair bulgular her iki sosyal kesimin benzeşen veya farklılaşan yanlarını görmek açısından ilginç bir örüntü ortaya koymaktadır. 

Haftalık iş günü açısından Gazianteplilerin daha yüksek bir orana sahip olmalarının en büyük sebebi yasal statüleri olarak gösterilebilir. Zira Suriyelilerin daha geçici ve güvencesiz işlerde yoğunlaşmaları istikrarsız bir haftalık çalışılan gün sayısının ortaya konmasına neden oluyor. Bu veriyi tek başına değil, çalışanların günlük ortalama çalışma süreleriyle beraber okumak daha anlamlı bir değerlendirme sunacaktır. Araştırma örneklemindeki her iki sosyal kesimin ücretli işlerdeki yoğunluğu biliniyor ve dahası Suriyelilerin, Gazianteplilere göre daha istikrarsız bir iş ve çalışma örüntüsüne sahip oldukları olgunun diğer önemli yönünü oluşturuyor. Dolayısıyla, Suriyelilerin Gazianteplilere kıyasla daha uzun süreleri işte geçirdikleri anlaşılmaktadır. Asgari ücretlilerin yoğun olarak günde ortalama 8-12 saati işte/çalışmada geçirdiği düşünüldüğünde, bu sürenin Gazianteplilerde %22, Suriyelilerde yaklaşık %32 olduğu görülür. Dahası çalışan Suriyelilerin sadece %6’sı 8 saat çalışıyorken bu oranın Gazianteplilerde %17’lerde olduğu görülür. 12 saatten fazla çalışmanın Suriyeliler arasında hiç de azımsanmayacak oranda olduğunu da görüyoruz. 

Gazianteplilerin ve Suriyelilerin sosyoekonomik sınıf yakınlıkları ortalama çalışma süresinde kendini net biçimde ortaya koyarken, mültecilikten kaynaklanan yasal statülerin ya da hukuki belirsizliklerin iş ve çalışma koşullarında, mültecilerin aleyhine nasıl çalışma örüntüsü ortaya koyduğunu görmek de mümkündür. Benzer sosyal çevrelerde devam eden gündelik hayat ve etkileşimlerin, yasal ve hukuki belirsizliklere eklemlenen iktisadi ilişkilerle birlikte nasıl eşitsiz sonuçlar ortaya çıkarabildiğini görüyoruz. 

![](/img/Picture25.png)
*Şekil 25. İş Arama Süresi*

![](/img/Picture26.png)
*Şekil 26. Suriyelilerin İş Arama Süresi*

![](/img/Picture27.png)
*Şekil 27. Gazianteplilerin İş Arama Süresi*

Suriyelilerin ve Gazianteplilerin, büyük oranda ücretli emek piyasası üzerinden iktisadi ilişkilere dahil olduğu ya da katıldığı araştırmanın gerçekleştirildiği mahallelerde, bekleneceği üzere, önemli olgulardan birisi işsizlik veya iş değiştirmedir. Güvencesizliğin, istikrarsızlığın ve emekten elde edilen kârı arttırmanın taktiksel sonucu olarak, söz konusu yoksul kesimlerin (yerli ya da mülteci farkı olmaksızın) kronikleşmiş işsizlik ya da sürekli yeni iş arama süreçlerini deneyimledikleri bilinmektedir. 

Araştırmada, Suriyelilerin ve Gazianteplilerin iş arama sürelerinde benzer sonuçlar ortaya koydukları görülmektedir. Güvencesizliği daha yoğun ve daha yakıcı biçimde deneyimleyen Suriyelilerin daha az süre içinde iş aradıkları ve buldukları, Gazianteplilerin Suriyelilerden ortalama bir ay daha uzun süre iş arayışında oldukları görülüyor. Buna benzer oranlar 2018 ve 2020 araştırmalarında da bulunmuştu.  

İş ve çalışma üzerinden gerçekleşen etkileşimlerin Suriyeliler ve Gazianteplilerin en çok karşılaştıkları, aralarındaki benzerliklerin ve farklılıkların ortaya konduğu süreçler olduğu bir kez daha görülmektedir. 

Burada şunu da vurgulamak gerekiyor. Anket formlarıyla ve kapalı uçlu sorularla yapılan görüşmelerden elde edilen sonuçlarda dil ve yasal statüler konusu, iş ve çalışma hayatında ön plana fazla çıkmasa da odak grup görüşmelerindeki uzun süreli ve daha az kişinin katıldığı toplantılarda bu iki hususun sürekli dile getirildiğini görüyoruz. Fakat işleyiş ve süreci nasıl olursa olsun, Gazianteplilerle Suriyeliler arasında iş ve çalışma hayatı gibi iktisadi ilişkilerin temel faaliyetlerinde karmaşıklaşarak ilerleyen bir örüntü olduğunu söyleyebiliriz. 









[^1]:   Veriler, Ağustos 2022’de farklı kurumlarla yapılan bireysel görüşmelerden elde edilmiştir. (y.n.)
