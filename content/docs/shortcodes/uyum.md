# Uyum, Toplumsal Etkileşim ve Gündelik Hayat Algıları


Suriyeliler ve Gazianteplilerin uyum süreçlerini gündelik hayattaki karşılaşmalardan takip etmek kat edilen veya alınması gereken mesafelerin görülebilmesi açısından önemlidir. Dil bilmeden komşuluk ve arkadaşlığa kadar sahadan elde edilen pek çok başlığın sonuçları, bize gündelik hayat içinde gerçekleşmekte olan uyum ve bütünleşmeye dair oldukça çarpıcı bir örüntü ortaya koyuyor. 

![](/img/Picture77.png)

*Şekil 77. Suriyelilerin Türkçe Konuşma/Bilme Düzeyleri (Cinsiyete Göre)*

![](/img/Picture78.png)
*Şekil 78. Suriyeli Öğrencilerin Türkçe Konuşma/Bilme Düzeyleri (Öğrenim Kademesine Göre)*


![](/img/Picture79.png)
*Şekil 79. Suriyeli Mezunların Türkçe Konuşma/Bilme Düzeyleri (Öğrenim Kademesine Göre)*

![](/img/Picture80.png)
*Şekil 80. Suriyelilerin Türkçe Konuşma/Bilme Düzeyleri (Yaş Gruplarına Göre)*


![](/img/Picture81.png)
*Şekil 81. Suriyelilerin Türkçe Konuşma/Bilme Düzeyleri (Gelir Gruplarına Göre)*

![](/img/Picture82.png)

*Şekil 82. Hanede Sonradan Arapça Öğrenen En Az Bir Kişi Var mı? (Gaziantepliler)*

Dil bilmenin pek çok toplumsal etkileşimin ilk adımı ve sürdürücüsü olduğu bilinmektedir. Türkçe bilme düzeyleri, Suriyelilerin geçmiş kültürel birikimleri, ait oldukları sosyal sınıfların niteliği, Gaziantep’teki iş ve çalışma ortamları, okul çağındaki çocukların eğitimdeki başarıları ve bunu aileye ve mahalleye yansıtmaları, kadınları ve gençleri içerme kapasitesi yüksek toplum merkezleri gibi kurumların varlığı gibi pek çok olgunun etkili olduğu bir sonuçtur. Türkçe bilme ve öğrenme, okul çağındaki çocuklardan iş arayan yetişkinlere, hayatları çoğunlukla evde ve mahallede geçen kadınlardan yaşlılara kadar çok geniş bir toplumsal yelpazeyi doğrudan ilgilendirmektedir. Burada hemen şunu da vurgulamak gerekiyor: Tek başına dil bilmek ya da Türkçeyi konuşmak, toplumsal uyum ve bütünleşme için yeter-sebep değildir. Fakat dil becerisi ve öğretimi uyum, entegrasyon, etkili ve verimli toplumsal ilişkilerin kurulabilmesi için hayati önemdedir.

Gaziantep’te yaşayan Suriyelilerin dil bilme oranlarını ve bunun etkilerini 2018 araştırmasından beri takip ettiğimizi belirtmek gerekiyor. 2018 araştırmasında, hiç Türkçe bilmeme oranları özellikle yaşlı kuşaklarda %50 civarındaydı. 2020 araştırmasında hanede hiç Türkçe bilmeyen Suriyelilerin oranı %11’e düşmüştü. Burada da kadınların, yaşlı kuşakların ve okul çağında olmayan çocukların yoğunlaştığı %15 civarında Türkçe bilmeme düzeyi ortaya çıkmaktadır. Pek tabii, okullaşma oranları arttıkça ve eğitimden itibaren hayatın her alanındaki içerme süreçleri çeşitlendikçe dil bilmede de pozitif bir eğrinin ortaya çıktığı muhakkaktır. Grafik ve ortaya konan verilerden de anlaşılacağı üzere, çoğunluğu genç kuşaklar ve iş ve çalışma hayatına bir biçimde dahil olanlar olmak üzere Suriyelilerin ortalama %20’si Türkçe dil becerilerini ileri seviye olarak tanımlamaktadır. Sonuçlardan da anlaşılacağı gibi Türkçe düzeyi okul çağındaki genç kuşaklarda bile bazı noktalarda çok düşük olabiliyor. Bunun temel nedenlerinden bir tanesi, 2017 yılında Geçici Eğitim Merkezlerinin lağvedilmesinden sonra Türkçe öğretme ve dil eğitiminin kurumsal bir hedef olarak ortaya konmasıdır. Diğer bir neden ise, iki yıl süren pandemi sürecinde Suriyeli çocukların eğitimden uzak kalarak dil becerilerini yükseltecek okul ortamlarından soyutlanmasıdır. 

Sonuçlardan anlaşılacağı gibi, Türkçe dil bilme düzeylerinde asgari ücret ve civarında gelire sahip Suriyelilerin yoğunluğu dikkat çekecektir. Bu da çoğu Suriyeli işgücünün emek piyasasına asgari gelir koşullarında dahil olduğuna ve bunun, bütün zorluklarına rağmen, dil öğrenme üzerinde pozitif etki yaptığını gösteriyor. 


![](/img/Picture83.png)
*Şekil 83. Haneyi Temsil Edenlerin Belli Konularda İnterneti Kullanma Becerisi*


Dil bilme düzeyinin yanında bilgisayar kullanmanın günümüzün internet çağında, özellikle bazı kurumlarla ilişkilerde çığır açtığı bilinmektedir. Zira hanede, internet ve bilgisayara dair bilgi düzeyi dil becerileriyle birleştiğinde bürokratik süreçleri kısaltan ve kentte yaşayanların zamanlarını daha verimli kullanmalarına alan açan imkanlar sunduğu bir gerçektir. Bunun için sahadaki mahallelerde hem Gaziantep hem de Suriyelilere, bankacılık, resmî kurumlara başvuruların yapılması ve takibi, belediye hizmetleri gibi başlıklarda online işlem becerileri de soruldu. Her iki kesimde de işlemlerini online gerçekleştirebilen önemli bir oran söz konusu. Fakat her iki kesim de çoğunluk online imkân ve becerilerden yoksun görünüyor. Bunda Suriyeli ya da Gaziantepli olmanın doğrudan bir etkisi görünmüyor. Bu sonucun daha çok bu imkanlara sahipliği sağlayan sınıfsal pozisyon ya da sosyoekonomik düzeyle ilgili olduğu görülüyor.



![](/img/Picture84.png)
*Şekil 84. Suriyeli ve Gaziantepli Hanelerde Evlenme (Son 10 Yıl)*

![](/img/Picture85.png)
*Şekil 85. Suriyeli ve Gaziantepli Hanelerde Evlenme (Cinsiyete Göre)*


Yine, Suriyeliler ve Gaziantepliler arasında gerçekleşen evlilik oranları ve bunların niteliği, gerçekleşmekte olan uyum ve bütünleşmeyi anlamak için son derece kritik verilerdir. 2018 araştırmasından beri Suriyelilerin Gazianteplilerle evliliklerini izlemeye çalışıyoruz. 2018’de Suriyelilerin Gazianteplilerle evlilik oranı (çok benzer sosyoekonomik mahallelerdeki sahada) kadınlarda daha yüksekti. 2020 araştırmasında da evliliğe dair yükseliş trendi devam ediyordu. 2020’de gerçekleşen evlilikler içinde Gazianteplilerle evli Suriyeli kadınların oranı %75,6 ve erkeklerin oranı %24’tü. Aynı araştırmada Suriyelilerle evlenen Gazianteplilerin %17,4’ü kadın iken %82,6’sı erkekti. 

Burada da Suriyeli kadınların Gaziantepli erkeklerle daha çok ama Gaziantepli kadınların Suriyeli erkeklerle daha az oranda evlilikler yaptığını görüyoruz. Bu oranlar, genel manada geleneksel ataerkil değerlerin göç ve mültecilik koşullarında da işlediğini, evlilik bağı üzerinden her şeye rağmen etkileşim kanallarının olduğunu görüyoruz. Odak grup görüşmelerinde de çok pozitif tutumlardan bütünüyle reddiyeci tutum ve düşüncelere kadar oldukça farklı bakış açılarının da dile getirilmiş olduğunu vurgulayalım.

{{< hint info >}}
**ODAK GRUP GÖRÜŞMELERİNDEN NOTLAR**
“Birbirlerine yakışmaz Suriyeli-Türk. Onlar çok bakımlı. Eve bakmazlar, yemek yapmazlar çok. Lokantada yerler. Ama kendilerine çok bakarlar. Erkekler aldatıyor genelde Suriyeli kadınlarla. Ben şimdiye kadar çevremde görmedim Suriyelilerle evlilik yapan. Para için evleniyorlar altınları alıp kaçıp gidiyorlar. Birkaç yerde böyle duydum.” (Rahime, 43 Yaşında, Evli, İlkokul Mezunu, Gaziantepli, Kadın”

“İş yerinde çalışan var. Yani bilmiyorum beraber yemek yemedik. Yemek konusunda bilmiyorum yani ama evlilik konusunda derseniz, iki insan birbirini sevdikten sonra beni ilgilendirmez. Saygı duymak lazım. Ailede kız alıp veren yok, olsa da saygı duyarım. Kızımı isterse veririm istemezse vermem. İşte beraber çalışıyoruz ama uyumluyuz yani. Hiç sıkıntım olmadı yani. Belki benim yaşım ilerlemiş onun için saygılılar bilmiyorum yani saygılılar bir sorun yok.” (Şahin, 49 Yaşında, İlkokul Mezunu, İnşaat İşçisi, Gaziantepli, Erkek)

“Yani şöyle bir şey de vardı zaten çok uzak coğrafyalardan değiliz yakınız aslında yemek kültürümüz de az buçuk, giyim tarzımız falan çok yakın olmasa da yakınlar yani evlenebilirim o yüzden bir sorun yok ama burada karşımdaki kişiden ne bekliyorsam aynısını ondan da beklerim. Tabii ki şöyle bir problem var onlardan ne kadar beklesem de buradaki birinden istediğim şeylerin karşılığını veremez, eksik kalacaktır. Kültürel olarak ... Suriyelilerin buradaki evliliğinin genelde böyle sevgi, aşk falan değil de daha çok mantık evliliği yapıldığını düşünüyorum. (…) Genellikle öyle olduğunu düşünüyorum zorunluluktan dolayı, mesela şurada bir tane abi var. Suriyeli bir sevgilisi var evlenecekler yakında. O mesela bir istisna, seviyorlar birbirlerini ama çoğunun kesinlikle.” (Halis, 21 Yaşında, Üniversite Öğrencisi, Gaziantepli, Erkek)

“Ev berbat ama kendilerine bakım yapıyorlar. Görümcemin kocası 5 tane çocuğu var ama 3 senedir Suriyelinin peşinde. Kaşı gözü, teni beyaz diye kayınım bakıyormuş ona. Çok berbat bir durum.  Allah kimseye yaşatmasın. Çok yuva yıkıldı. Keşke böyle olmasaydı. Keşke gelmeselerdi. Eşlerimizin dışarı çıkmasına korkuyoruz. Suriyeli kadına baktı mı, gider mi diye korkuyoruz. Eşim yaparsa olan çocuklarıma olur.” (Mesuda, 34 Yaşında, Evli, Okur-Yazar Değil, Gaziantepli, Kadın)
{{< /hint >}}



{{< hint info >}}
**ODAK GRUP GÖRÜŞMELERİNDEN NOTLAR**

“Benim kız kardeşimin eşi de Türk. Benim için hiç fark etmez böyle evlilikler.” (Nesibe, 30 yaşında, Üniversite Öğrencisi, Suriyeli, Kadın)

“Suriyeli erkekler de evleniyor Türk kadınlarla. Geçen Facebook’ta okudum öyle bir haberi. Üniversite öğrencileriymiş. Ben gayet doğal karşılıyorum böyle olayları.” (Melike, 37 yaşında, Ortaokul Mezunu, Suriyeli, Kadın)

“Ev sahibim benim kızımı istedi, kabul etmedik çünkü kocam Türklere vermez, zaten kızım daha 15 yaşında onlara 'nasıl küçük kızı istiyorsunuz zaten bu sizin kanununuzda yasak bir şey bu' demiştik, istemelerine şok olduk, 'kız iyi sakin ve her zaman evde, dışarı çıkmaz bunun için kızı beğendik' demişlerdi. Biz hem kızımız küçük olduğu için hem de Türklere vermeyiz kızı vermedik. Çünkü eşimin kuzeni bir Türkle evlendi iki üç ay sonra boşandı, o birinci eşti ama evlilik devlete kayıtlı değildi.” (Sema, 35 Yaşında, Lise Mezunu, Suriyeli, Kadın)

“Arkadaşlarımdan Türkle evlenen bazıları var, biri 3 çocuğu var ondan ve onunla çok mutlu bir hayat yaşıyor tabi devlette bu evlilik kayıtlı hem de Türk kimliği var, diğer biri Türkle evlendi sonra boşandı bu evlilik devlette kayıtlı değildi hem de iki çocuğu var çocukları babası almış ve bir tane akrabam var o da Türkle evlendi 3 çocuğu oldu TC kimliği oldu hatta onun adına bir ev var ve çok mutlu. Bence iyi bir insan olursa evlensinler sorun yok diyorum ama en önemlisi evlilik devlette kayıtlı olmalı sonra bir problem çıkmasın, bence Türk Arap fark etmez en önemlisi anlaşmaları, adetler farklı olabilir ama insan bir süre sonra alışacak.” (Sacide, 28 Yaşında, Ortaokul Mezunu, Suriyeli, Kadın)

“Annemin arkadaşı var bir Türkle evlendi. Ben şahsen böyle bir evliliği doğru bulmuyorum adetlerin farklılığından dolayı. Zaten genelde böyle evlilikler Suriyeli kadınlardan faydalanmak için yapılıyor. Ya ikinci eş oluyor, ya gizli bir evlilik oluyor. İlk eş olsa bile, bir Türk kadının sahip olduğu haklara sahip olamıyor, ve Suriyeli kadınlar çok bir şey istemiyorlar genelde. Ama doğru bir şekilde yapılacaksa bu evlilik legal bir şekilde sorunum yok. Tanıdığım biri var öyle, 2.eş olmayı kabul etti gizli bir evlilik yaptı. Çocukları bile oldu sonra adamın ilk eşi öğrendi bunu ve boşamasını istedi. Şuan boşandı ve çocuklarıyla hiçbir hakka sahip değil.” (Selva, 29 Yaşında, Ortaokul Mezunu, Suriyeli, Kadın) 
“Tanıdığım var evet. Ama ben şahsen zor buluyorum Türk-Suriyeli evliliklerini. Çünkü dili bilmiyordu evlendiğinde o tanıdığım kadın, işaretle konuşuyorlardı. Ama mesela ev sahibimiz Suriyeli Türkmen bir gelin aldı, o bu sıkıntıyı yaşamıyor dili çok iyi bildiği için. Tanıdıklarım resmi bir evlilik yaptı tabi ki, sorun yoktu.” (Fahriye, 30 Yaşında, İlkokul Mezunu, Suriyeli, Kadın)

“Normal tabi ki, bir arkadaşımın kız kardeşi evlendi bir Türkle, resmi bir şekilde, 2014 yılında falandı zaten. Şimdi de yeni yeni vatandaşlık işlemine başladılar. İlk evlendiklerinde ne kadın Türkçe biliyor ne de erkek Arapça biliyordu ama durumları şuan çok iyi. Benzerliklere ve farklılıklara gelince, bu kişiden kişiye değişir bence. Çok büyük farklılık olduğunu sanmıyorum” (Mustafa, 26 Yaşında, Lise Mezunu, Suriyeli, Erkek)

“Çok normal karşılıyorum, tanıdıklarım da var. Bunu halkın da bilmesi gerekiyor. Suriye’deki savaştan önce bile Türk kadınlarla evlenen Suriyeliler vardı, tersi de mevcuttu. O yüzden biz buraya geldiğimizde çoğu Suriyelinin burada akrabaları vardı. Zaten adetlerimiz de benziyor. Bizim farklı olduğumuz konular aile bağlarımızın daha güçlü olması olabilir, birbirimizi daha çok ziyaret ederiz. Kadınlara karşı olan tutumumuz daha iyi, onları daha çok şımartıyoruz. Suriyeliler daha bakımlılar bana göre, görünüm ve giyimlerine, eşler arası muhabbetlere, gezmelere, bu konulara daha çok önem verirler. Bu durum Suriye’deyken tabi ki, ama şimdi bu konuları azalttık. Şimdi Türkler Arapça öğrenmiş, arkadaşlarım mesela biliyor, bizim gibi davranmaya çalışıyorlar.” (Ahmet, 29 Yaşında, Ortaokul Mezunu, Suriyeli, Erkek)
{{< /hint >}}


![](/img/Picture86.png)

*Şekil 86. Gaziantepliler ve Suriyeliler Arasındaki Arkadaşlık İlişkileri*


Gündelik hayattaki ilişkilerde arkadaşlık uyum ve bütünleşmenin en önemli dayanaklarından birini teşkil eder. Suriyelilerle Gazianteplilerin arkadaşlık ilişkileri dikkate değer örüntülere sahiptir. Suriyeli kadınların çok yüksek bir oranının samimi Gaziantepli arkadaşa sahip olmamaları beklenen bir durumdur; çünkü iş ve çalışma hayatına daha az katılabilmektedirler. Daha net bir ifadeyle, gündelik hayatı çoğunlukla ev ve hane sınırları içerisinde geçen kadınların Gazianteplilerle daha az etkileşim imkanlarına sahip olduğu ve düşük arkadaş oranının buradan temellendiği ileri sürülebilir. Fakat, 2018 ve 2020 araştırmalarının sonuçlarıyla birlikte ele alındığında bütün sosyal mesafeye ve pandemiden dolayı kaybedilen iki önemli yıla rağmen, bütünüyle kötümser bir tabloyla da karşı karşıya olmadığımızı vurgulamak gerekiyor.

![](/img/Picture87.png)
*Şekil 87. Herhangi Bir Sorunla Karşılaştığınızda Yardım için İlk Kime Başvurursunuz?*

Hem Suriyelilerin hem de Gazianteplilerin gündelik hayatla ilgili sorunlara ilk önce ve en çok resmi düzlemdeki kurumsal ilişkilerle de çözüm aramaları dikkate değer bir uyum göstergesidir. Pek tabii, yakın akrabalar ve tanıdıklarla geleneksel dayanışma ilişkilerinin yoğun görüldüğü her iki kesim için de sorunlara çözüm arayışında yine akrabaların ön sıralarda olması şaşırtıcı değildir ve geleneksel dayanışma örüntülerinin, özellikle de araştırma örnekleminin yoğunlaştığı mahallelerde, zorluklarla baş etmede önemli bir dayanak olarak varlığını sürdürmesi, beklenen bir durumdur. 


![](/img/Picture88.png)
*Şekil 88. Suriyelilerin Yaşadıkları Mahalledeki Güven Algısı*


![](/img/Picture89.png)
*Şekil 89. Gazianteplilerin Yaşadıkları Mahalledeki Güven Algısı*


Gazianteplilerin üçte biri, kendilerini hiçbir şekilde yaşadıkları mahallede güvende hissetmediklerini ifade ediyor. Yaşanılan mahalleye dair güvensizlik toplamda %25 düzeyindeyken bu oran Gazianteplilerde %40’lardadır.

Diğer taraftan farklı mahallelerden gelen kişilerle gerçekleştirilen odak grup görüşmelerinde, özellikle Gaziantepli kadınların mahallelere dair hoşnutsuzlukları bariz biçimde ortaya çıkıyordu. Alt sosyoekonomik mahallelerdeki madde bağımlılığı, işsizlik ve demografik yoğunluğun ekonomik kriz, pandemi, belirsizlik, yoksulluk ve iyi eğitim eksikliklerinin bunda başat rolü oynadığını söylemek mümkündür. 

![](/img/Picture90.png)
*Şekil 90. İkamet Edilen Mahalleden Memnuniyet (Suriyeliler)*


![](/img/Picture91.png)
*Şekil 91. İkamet Edilen Mahalleden Memnuniyet (Gaziantepliler)*

Fakat güvenlik algısının tersine, hatta onunla paradoks şeklinde bir mahalle memnuniyeti de var. Yani insanlar kendilerini güvende hissetmedikleri mahallelerini aslında benimsemiş görünüyorlar fakat sonradan ortaya çıkan sosyal problemlerin (madde bağımlılığı, hırsızlık gibi) güvenlik sorunu yaratmasından dolayı güvenlik algısının değiştiği anlaşılıyor. 

![](/img/Picture92.png)
*Şekil 92. Zor Zamanlarda Destek Talep Etmeye Dair Tutumlar*


![](/img/Picture93.png)
*Şekil 93. Mahalledeki Sosyal Etkileşim*


Hem Gazianteplilerin hem de Suriyelilerin artan güvenlik kaygılarına rağmen, mahallelerden hâlâ yüksek oranda memnun olmalarının cevabı, gündelik hayat ilişkilerindeki etkileşim ve beklentiyi gösteren Şekil 92 ve Şekil 93’te gizlidir. Zira her iki sosyal kesim de mahallede belli bir sosyal çevreleri olduğunu ya da oluştuğunu, zor durumlarla baş etmek gerektiğinde ikamet ettiği mahallede bildik birilerinin, tanıdıklarının, akrabalarının, komşularının, arkadaşlarının veya dostlarının olduğunu söyleyenlerin oranları oldukça yüksektir. Dolayısıyla, mahallelerdeki güvenlik kaygılarının ötesinde, insanları mahallelerden memnuniyete iten etkenlerden birisinin bu hakikat olduğunu vurgulamak gerekiyor. 

Burada, bir hususun daha altını çizmek gerekiyor. Suriyelilerle Gaziantepliler arasında, gündelik hayattaki fiziksel yakınlığa rağmen, sosyal mesafenin varlığı dikkat çekicidir. Mahallelerdeki toplum merkezlerinin hayati roller oynuyor olmasına rağmen, var olan ve inşa edilmiş mesafeleri ortadan kaldırmaya tek başına yeterli olup olmayacağı ileride izlenmesi gereken konulardan birisi olacaktır. Erkeklerin daha çok iş ve çalışma ortamından dolayı birbirlerine karşı görece daha anlayışlı olduğu ama özellikle Gaziantepli kadınların Suriyelilere karşı ciddi bir önyargı ve karşıtlık barındırdıkları dikkatlerden kaçmamaktadır.  


![](/img/Picture94.png)
*Şekil 94. Son Bir Yılda Sizi Gaziantep’te En Çok Kaygılandıran Konular Nelerdir?*


Suriyelilerin ve Gazianteplilerin kaygı duyduğu konularda, çok büyük oranda benzeşmelerin olduğunu, diğer bir ifadeyle, kaygılara sebep olan deneyimlerin her iki toplumsal kesimi yakınlaştırdığını söylemek abartı olmayacaktır. Ekonomik koşulların, enflasyonun, hayat pahalılığının, barınma imkanlarının ciddi kaygı kaynakları olduğu görülüyor. İlginç noktalardan birisi, eğitim konusunda Suriyeli kadınların erkeklerden daha yüksek kaygı oranlarına sahip olmasıdır. Gaziantepliler, Suriyelileri önemli kaygı kaynaklarından birisi olarak görürken, Suriyelilerin mülteci düşmanlığını görmeleri mevcut sosyal yapı içerisinde anlaşılabilir bir sonuçtur.


![](/img/Picture95.png)
*Şekil 95. Size Göre Gaziantep’teki En Büyük Sorunlar Nelerdir?*

Her iki grubu kaygılandıran başlıklarla, Gaziantep için önemli sorun olarak gördükleri arasında bir paralellik söz konusu. Pahalılık, barınma ve işsizlik en çok sorun olarak görülen başlıklardır. Hane içi ilişkiler bakımından en ilginç sonuçlardan birisi, Suriyeli kadınların, hayat pahalılığı, barınma, ayrımcılık başta olmak üzere pek çok konuda erkeklerden daha yüksek oranlara sahip olmasıdır. 

![](/img/Picture96.png)
*Şekil 96 Kendinizi Ne Kadar Mutlu Hissediyorsunuz?*


Haneleri temsil eden kişilere kendilerini ne kadar mutlu hissettikleri soruldu. İlginç bir şekilde Gaziantepliler kendilerini daha çok mutsuz hissettiklerini ifade ediyorlar. En mutsuz ve en mutlular Gazianteplilerden oluşunca Suriyelilerin dengeli bir dağılımı ortaya çıkıyor. 

![](/img/Picture97.png)
*Şekil 97. Vatandaşlık Süreçlerine Dair Farkındalık*

Türkiye’deki Suriyeliler olgusunun en merkezi tartışma konularından biri, vatandaşlıktır. Kimlerin, nasıl ve hangi süreçlerden sonra vatandaşlık için başvuracağı diğer mülteci ve göçmenler için yasalarda belirtilmişken, geçici koruma kapsamındaki Suriyelilerin vatandaşlık işlemleri hakkında net bir politika, yol ve yöntemin olmaması asılsız pek çok iddianın dolaşımda olmasını da beraberinde getiriyor. Fakat sahada gerçeğin anlatılanlardan çok farklı olduğu da bilinmektedir. Türkiye Cumhuriyeti vatandaşlığı alanların olması, bütün Suriyelilerin söz konusu süreçler hakkında yeterli ve doğru bilgilere sahip oldukları anlamına gelmemektedir. Gaziantep’te yaşayan Suriyelilerin çok küçük bir bölümünün vatandaşlık işlemlerine dair bütünüyle bilgi sahibi olduğunu söylemesi, aslında gerçekte yani sahada olanın dile getirilmiş halidir. Kadın ve erkeklerin toplamının ancak %10’u kadarı söz konusu karmaşık süreçler hakkında yeterli bilgi sahibi olduğunu ya da bilgilendirildiğini dile getiriyor. Suriyelilerin yarısından fazlasının konu hakkında hiç bilgisinin olmaması bu konuda kendilerine yöneltilen asılsız yargılara ve söylentilere karşı kendilerini açıklayamamalarına yol açmakta ve bu durumun yanlış algıların yeniden üretilmesine zemin hazırlayıcı nitelikte olabileceğini akılda tutmak gerekiyor. 

![](/img/Picture98.png)
*Şekil 98. Suriyeli Hanelerin Oturum İzinlerine Dair Bilgisi (Cinsiyete Göre)*

Benzer oranların oturum izinlerine dair bilgi sahibi olmada da karşımıza çıkması, vatandaşlık ve diğer yasal süreçlerle ilgili ciddi bir bilgilendirme eksikliği ya da boş bir alanın olması olarak da ele alınabilir.  

![](/img/Picture99.png)
*Şekil 99. Türkiye Vatandaşlığı Alan Suriyeliler*

Bilindiği gibi, kamuoyundaki egemen söylenti, yüzbinlerce Suriyelinin, şeffaflıktan uzak bir biçimde vatandaşlık aldığı ya da onlara birtakım kurumlar tarafından vatandaşlık verildiği yönündedir. Fakat Gaziantep gibi Türkiye’deki bütün kayıtlı Suriyelilerin neredeyse %13’ünün yaşadığı bir kentte 2018’den itibaren sürdürülen saha çalışmaları, vatandaşlık alma hususunda çok daha farklı sonuçlar ortaya koyuyor. 2018 araştırmasında görüşülen Suriyelilerin %3,57’si Türkiye Cumhuriyeti vatandaşlığı aldığını ifade ederken, bu oran 2020 araştırmasında %4,9’dur. 2021’de en az bir Türkiye Cumhuriyeti vatandaşlığı alan bireyin bulunduğu hane oranı %7,4’tür. Bu araştırmamızda da haneleri hakkında bilgi ve veri toplanan 3900'den fazla Suriyeliden vatandaşlık alanların oranı ancak %3,6 civarındadır.

![](/img/Picture100.png)
*Şekil 100. Uygun Koşullar Oluştuğunda Suriye’ye Dönme İsteği (Cinsiyete Göre)*

![](/img/Picture101.png)

*Şekil 101. Suriye’ye Dönme İsteği (Genel)*

![](/img/Picture102.png)
*Şekil 102. Suriyeliler Ülkelerine Gitsin mi/Gönderilsin mi? (Gaziantepliler)*


![](/img/Picture103.png)

*Şekil 103. Suriyeliler Ülkelerine Geri Dönsün mü? (Gaziantepliler Genel)*


Suriyelilerin ülkelerine dönmesi ya da geri gönderilmesi, Türkiye’deki aktüel politik tartışmaların en önemli başlıklarından birisini teşkil ediyor. Gündelik siyaset dilinin ötesinde, aradan geçen on bir yılda bütün zorluklara rağmen, kendi mecrasında akan bir toplumsal hayatın olduğunu ve bu realitenin bütün popülist siyasi vaatlerden ve insani olmayan çözümlerden daha baskın olduğunu görmek gerekiyor. İstisnasız her göç ve mülteci araştırmasının ya da tartışmasının en önemli vurgularından biri geri gönderme meselesidir. Bu durum, Türkiye genelindeki ekonomik, politik, sosyal koşullarla çok yakın ilişkidedir. Dolayısıyla dönemsel değişen tutumlardan söz etmek gerekiyor ve bu sonuçları bütün Suriyelilere ya da Gazianteplilere teşmil etmek sorunlu olacaktır. 

2018 araştırmasında, geri dönme sorusuna Gaziantep’teki Suriyelilerin %56’sı gitmek istedikleri şeklinde cevap vermişlerdi. Fakat pandeminin en zor süreçlerinde verilen kısa bir izin arasında yapılan saha görüşmeleriyle gerçekleştirilen 2020 araştırmasında Suriyelilerin yaklaşık %65’i uygun koşullara bağlı olarak Suriye’ye geri gitmek istediğini ifade etmişti. Bu araştırmada, bu oranlarda ciddi farklılaşmanın olduğu görülüyor. Cinsiyet bazında kadınların erkeklerden biraz daha yüksek oranlarda geri gitmek istedikleri görülüyor. Görünüşe göre, daha önceki araştırmalarda gri kalan alanlar bu araştırmada, aradan geçen süreye bağlı olarak, ortaya çıkıyor.  

Öte yandan, Suriyelilerin geri dönmesi ya da kalması konusunda Gazianteplilerin (onların dönmesi yönünde) çok daha keskin bir seçim yaptıklarını görüyoruz, ki bu uyum ve birlikte yaşama adına kat edilmesi gereken çok önemli bir açık yaratıyor. Çünkü Suriyelilerin %40'a yakını dönmek isterken, Gazianteplilerin %82 gibi büyük bir kısmı onların burada kalmasına karşı bir tutum sergiliyor. Dolayısıyla, uyum ve toplumsal bütünleşme konusundaki adımların çok dikkatli atılması gerekiyor.

Bu oranlar sayesinde, halihazırda bilinen ve odak grup görüşmelerinde de çoğunlukla Gaziantepli kadınlar tarafından ısrarla belirtilen ve Suriyelilere karşı geliştirilen önyargılarla ilerleyen bir toptancı karşı çıkmanın bir kez daha ortaya döküldüğünü görüyoruz. Gaziantepli kadınlar, erkeklerden daha yüksek oranlarda Suriyelilerin geri dönmesi gerektiğini ifade ediyorlar. “Suriyeliler isterse kalabilirler” yargısına sahip olan Gazianteplilerin oranının sadece %12 olmasının da üzerinde dikkatle durulması gerekiyor. Zira Gaziantep özelinde, karşımızda fiziki olarak son derece yakın ve iç içe olup aralarında çok büyük sosyal mesafelerin olduğu iki toplumsal gerçeklik durmaktadır. 


