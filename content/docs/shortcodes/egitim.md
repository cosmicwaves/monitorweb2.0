# Eğitim


![](/img/Picture6.png)
*Şekil 6. Hanedekilerin Mevcut Mezuniyet ve Eğitim Durumu*


Görüşülen hanelerdeki eğitim düzeyine baktığımızda, belirli düzeylerde Gaziantepliler ve Suriyeliler arasında benzerlikler ve farklılıklarla karşılaşıyoruz. Hiç okula gitmemiş ya da herhangi bir eğitim formasyonuna sahip olmayanların oranı, beklenildiği gibi, Suriyelilerde Gazianteplilere göre daha yüksektir fakat her iki grupta da kadınları dezavantajlı konuma koyan, bir negatif oranın varlığı göze çarpmaktadır. Nitekim, iki grup, hiç okula gitmemiş kadınların oranı açısından mukayese edildiğinde, oranın Suriyeli kadınlar için iki kat aleyhte olduğu görülmektedir. Diğer taraftan, özellikle okul ve eğitim formasyon oranlarında Suriyeli erkeklerin Gaziantepli erkeklerden neredeyse dört kat daha olumsuz bir orana sahip oldukları görülüyor. Burada, mülteci (bu bağlamda, Suriyeliler) kadın ve erkeklerin yerel nüfustan çok belirgin biçimde olumsuz eğitim örüntüsüne sahip olabileceği gerçeğiyle bir kez daha karşılaşıyoruz. Orta okul düzeyi hariç tüm eğitim kademelerinde Gazianteplilerin Suriyelilerden daha avantajlı oranlara sahip olduklarını görüyoruz. İlköğretime devam etmede, uyum ve entegrasyonu destekleyebilecek oranlar ortaya çıkmasına rağmen, henüz bütünüyle olumlu bir tablodan söz etmek mümkün görünmemektedir. Diğer taraftan, halihazırda ilköğretim ve orta okul değişik kademelerinde bulunan Suriyelilerin oranının yüksekliğinin, ilerleyen lise ve üniversite düzeylerinde de korunması halinde, bunun olumlu etkilerinin uyum ve entegrasyon süreçlerine olumlu katkı yapacağına kuşku yoktur.

![](/img/Picture7.png)
*Şekil 7. Altı Yaşından Büyük Hane Bireylerinin Öğrenci Olup Olmadığı*

Diğer taraftan, halihazırdaki eğitim ve öğrencilik örüntüsüne baktığımızda, hanelerdeki kişilerin, beklendiği gibi, okul çağı dışında olduğu görülüyor. Bu bulgular, aynı zamanda, Gaziantepli ve Suriyeli hanelerdeki okullaşma oranlarının, aradan geçen on bir yıl sonra, yakınlaşmaya veya benzeşmeye başladığını da göstermektedir. Temel eğitimdeki okullaşmanın, özellikle 2017 ve sonrasında daha yoğunluklu olarak ele alınmasıyla, Suriyelilerin ve Gazianteplilerin temel eğitim düzeyinde eğitime dahil olma oranlarının birbirine paralel seyretmeye başladığını görmek mümkündür. 

![](/img/Picture8.png)
*Şekil 8. Mevcut Öğrencilerin Eğitim Aşamaları*

Araştırma sahasının ve örneklemin, ağırlıklı olarak alt sosyoekonomik kesimlerin yaşadıkları mahallelerde yoğunlaşmasının sonuçlarından birisi olarak, temel eğitim dışındaki eğitim kademelerinde, okullaşma oranlarında göze çarpan farklılaşmayı hem Gazianteplilerde hem de Suriyelilerde görüyoruz. Fakat bariz biçimde dikkat çeken konulardan birisi, okul öncesi okullaşma oranının her iki grupta da çok düşük düzeylerde olması ve kadınların inkâr edilemez dezavantajlı konumudur. Yaklaşık iki bin bireyin, herhangi bir eğitim kademesinde kayıtlı olduğu araştırma sahasında, ilk öğretimde ve devamında orta öğretimde görece daha yüksek olarak bulunması, her şeye rağmen, Gaziantep’teki sahadan elde edilen olumlu ve ümit verici bir sonuç olarak değerlendirilebilir. Fakat gerek Gaziantep’te[^1] ve gerekse Türkiye’de[^2]   Suriyelilerle ilgili yapılan çalışmaların eğitimdeki sıkıntılara vurgu yaptığını da eklemek gerekiyor. Eğitim gibi, uyum ve entegrasyon süreçlerindeki en temel işlevlere sahip bir başlıkta, özellikle Geçici Eğitim Merkezleri’nin lağvedilerek, eğitim çağındaki Suriyeli çocukların örgün Milli Eğitim müfredatına dahil edilmesinden sonra gözle görülür bazı olumlu sonuçlar ortaya çıksa da çok farklı sorunların devam ettiği görülüyor. Araştırma sahasındaki odak grup görüşmelerinde, çok genel hatlarıyla eğitime erişim açısından değil, okulların içindeki etkileşimlerle ilgili yakınmaların olduğunu ekleyelim. Şunu açık yüreklilikle ifade etmek gerekir ki, eğitimde görülen ve uyum süreçlerine olumsuz yansıyacak bu sorunların tek kaynağı mülteci olup olmamakla ilgili değil, sosyoekonomik hiyerarşideki güç ilişkileri ve sosyokültürel koşullarla da yakın ilgisi olan çok boyutlu sınıfsal arka planları da kapsamaktadır. Mülteci olmanın getirdiği olumsuz sonuçlarla pek tabii Gaziantep'teki eğitim süreçlerinde de karşılaşıyoruz; fakat temel eğitime erişimde bir benzeşmenin olduğunun da altını çizmek gerekiyor. Diğer bir ifadeyle, Gazianteplilerin ve Suriyelilerin birlikte yoğun oranlarda yaşadıkları mahallelerde, eğitimin kalitesi, okulların fiziki koşulları gibi temel bazı sorunları zaten mevcuttu ve Suriyeliler de bu olumsuz koşulları deneyimleyerek, bir tür ‘uyum’ ortaya koyduklarını söylemek mümkün.


![](/img/Picture9.png)
*Şekil 9. Suriyelilerin Diploma Aldıkları Ülkeler*

Gaziantep’te halihazırda yaşayan ve herhangi bir diploma derecesine sahip olanların çok büyük oranının (%85 civarı), bekleneceği gibi, söz konusu diplomayı Suriye’den aldığı görülüyor. Ancak Suriyelilerin yaklaşık %15’inin Türkiye diplomalı olduğu görünüyor ki, aradan geçen on bir yıllık sürecin zorlukları ve Suriyeli demografisindeki genç ve çocuk oranının yüksek olmasının bunda etkili olduğunu söyleyebiliriz. On bir yıllık süreçte, Suriyelilerin Gaziantep’te (Türkiye’de de) bütün zorluklara rağmen, eğitim sistemine bir şekilde ve oranda dahil olabildiklerini görüyoruz. Eğitim sistemine genç nesillerin katılımı, sadece kendi geleceklerini değil, dahil olmaya çalıştıkları toplumsal sistemle ilişkilerini ve uyumlarını da doğrudan etkileyecektir.

Burada şunu da not etmek gerekiyor: Saha örnekleminde hiçbir Suriyeli erkeğin ve kadının halihazırda doktora öğrencisi olmaması dikkat çekicidir. Gaziantepli kadınların da hiç birisi doktora eğitimi almamaktadır. Suriyeli kadınlar arasında yüksek lisans yapan hiçbir kadın da bulunmamaktadır. İlginç bir biçimde, lisans düzeyinde eğitim alan Suriyeli kadınların oranının Gazianteplilerden yüksek olduğunu görüyoruz. 


![](/img/Picture10.png)
*Şekil 10. 0-2 Yaş Aralığındaki Çocukların Kreş ya da Bakımevine Bırakılmaları*

0-2 yaş arasındaki çocukların bakımı ve kreşe katılımına dair bu grafik, çoğunlukla gözden kaçabilen ama eğitime dair önemli olan ipuçları vermektedir.[^3]  Bu veri rahatlıkla, aile örüntüsü, sınıfsal konum ve sosyokültürel arka plan gibi diğer değişkenlerle birlikte okunabilir. Zira, araştırma sahasının ağırlıklı olarak yoksul veya alt sosyoekonomik mahallelerde yoğunlaşması, 0-2 yaş aralığındaki çocukların bakımının büyük oranda evde veya aile içinde yoğunlaştığını gösteriyor. Hanelerin çocuklarının sadece %3'e yakının okul, kreş ya da bakımevine bırakılması, bu sosyoekonomik durum açısından ele alınabilir. Daha da önemlisi, sınıfsal ve sosyoekonomik özelliklerin bir sonucu olarak bu konuda, Gaziantepliler ve Suriyeliler arasında anlamlı bir fark da bulunmamaktadır. 

![](/img/Picture11.png)
*Şekil 11. Okul Öncesi Eğitime Katılım*

Hanelerde okul öncesi eğitime devam etmede, Suriyelilerin Gazianteplilerden çok az bir oranda önde oldukları görünse de bu nitelikteki yaklaşık yedi yüz okul öncesi eğitim çağındaki çocuğun büyük bir bölümü bu dönemi hanede, aileleriyle geçiriyor görünmektedir. Bu oranlarda, kuşkusuz geleneksel hane içi ilişkilerin niteliği kadar sosyoekonomik koşulların da etkisi çok büyüktür.

![](/img/Picture12.png)
*Şekil 12. Suriyeli Hanelerin Eğitim Hakkı Bilgisi*

Görüşmelerde, Suriyeli hanelere, yasal statüleri ne olursa olsun, temel eğitime erişim haklarıyla ilgili sorular da sorulmuştur. Yaklaşık sekiz yüz haneden elde edilen sonuçlara göre, kadınlar ağırlıklı olmak üzere, eğitim hakkıyla ilgili bilgilendirilme eksikliği bariz bir biçimde göze çarpmaktadır. Örneğin, kadınların yaklaşık %30’unun, erkeklerin %15’inin eğitim hakkına dair hiçbir bilgileri olmadığı gibi, aynı grup bu konuda bilgilendirilmediklerini de ifade etmişlerdir. Çok sık vurgulandığı üzere, araştırma sahasının yoğunluklu olarak yoksul veya alt sosyoekonomik sınıflara mensup mahallelerden oluşması, eğitim hakkına dair bilgilenme ihtiyacını, diğer zaruri ve acil ihtiyaçların gerisinde tutan etkenlerden birisidir.

Diğer taraftan, bahsi geçen mahallelerdeki odak grup görüşmelerinde, Gazianteplilerle ve Suriyelilerle eğitime dair süreçler de konuşulmuştur. Kuşkusuz, toplumsal hayatta hiçbir konu diğerlerinden bağımsız ele alınamaz. Sahadaki odak grup görüşmelerinde Suriyeliler ve Gazianteplilerin eğitim süreçlerine dair (yaş ve cinsiyet değişkenleri de dikkate alınarak) bazen farklı bazen de benzer kaygılar içeren düşüncelere sahip olduğuna rastlıyoruz. Bu da zaman ilerledikçe, toplumsal hayatın gerçeklerinin, kentte yaşayan herkesi, benzer konular veya sorunlar üzerinden birleştirdiğini, birbirine uyumlu hale getirdiğini göstermektedir. 

{{< hint info >}}
**ODAK GRUP GÖRÜŞMELERİNDEN NOTLAR**

“Benim bir çocuğum bu yıl 1. sınıfa başlayacak. 5 tane öğrencim var. 6 kızım bir oğlum var. Arkadaşın söylediği gibi, büyük kızım liseye gidecek bu yıl. Madde bağımlısından, Suriyelisinden her pislikten berbat olmuş ki Antep çok kötü olmuş. Kızımın dersleri iyi ama korkuyorum. Servis tutamıyorum. Eşim cezaevinde. Hepsi kız.  Oğlum zaten 5 yaşında.  Zaman çok kötü olmuş. Allah hepimize yardım etsin. Suriyeliler bir taraftan madde bağımlıları bir taraftan. Hiç memnun değiliz. Kız çocuklarımıza servis tutamıyoruz okutamıyoruz. Yaşam mücadelesi çok zor.” (Şükriye, 36 Yaşında, İlkokul Mezunu, Gaziantepli, Kadın)

“Ben Gaziantep Üniversitesinde hemşirelik öğrencisiyim ikinci sınıfım şu an eğitimle ilgili çok fazla şey materyal altyapı eksikliği var. Örneğin; bizim uygulama derslerinde mankenler üzerinde çalışmamız gerekiyor ama 360 kişilik mevcudumuz var. Suriyeli öğrenciler ile beraber ve yabancı uyruklularla beraber. Ama yani elinizdeki manken sayısı 3-4 tane bu da çok fazla eksik kalıyor.” (Halis, 21 Yaşında, Üniversite Öğrencisi, Gaziantepli, Erkek)

“O konuda bir sıkıntım yok çok şükür. Çocuklarımı anaokuluna kaydettirdim, gidip geliyorlar sorunsuz bir şekilde. Türkçe de biliyorlar.  Sağlık ocağı da evime çok yakın, oraya gidiyorum genelde. Sıkıntı yok.” (Ümran, 27 yaşında, Suriyeli, Kadın)

“Ben çok sorunlarla karşılaşıyorum. Okuldaki oğlum teneffüse çıkamıyor dövülmekten korktuğu için. Kendini sınıfa hapsediyor. En son onu sınıftan çıkmamasına rağmen dışarıya sürüklemişler, o sırada kapı koluna tutunuyormuş o da. Sınıftaki tek Suriyeli kendisi zaten. Bir grup çocuk ona takmışlar hep olay çıkarıyorlar.” (Büşra, 40 yaşında, Suriyeli, Kadın)


{{< /hint >}}

Odak grup görüşmelerine katılanların eğitime dair yorumları, uyum ve birlikte yaşamın sürdürülebilmesi için hâlâ kat edilmesi gereken ciddi sosyal mesafelerin ve dönüştürülmesi gereken katı zihniyet kalıplarının olduğunu göstermektedir. 2017 sonrasında Geçici Eğitim Merkezlerinin (GEM) lağvedilmesi, Suriyeli çocukların milli eğitimin örgün müfredatına dahil edilmesi çok önemli bir kilometre taşı olsa da gündelik hayattaki işleyişlerde, okullarda uyumu güçlendirici uzun erimli çalışmaların yapılmasının gerekliliği açıktır.

{{< hint info >}}
**ODAK GRUP GÖRÜŞMELERİNDEN NOTLAR**

“Kardeşlerim okullarda bir problemle karşılaşmadı. Ama arkadaşım var Akyol’da oturan onun yaşadığı bir olayı anlatmak istiyorum. Evi hemen okulun karşısında arkadaşımın ve geçen sene kızını o okula kaydettirmek için başvurmuş ancak seneye beklemelerini söylemişler ve önceliğin okula yakın bir evde oturanlara verileceği söylenmiş. Bu sene tekrar başvurduğunda, ona Suriyelilerin bu okulda olması gereken oranı zaten aştığını ve kızı alamayacaklarını söylemişler. Halbuki okulla aralarında 20 metre var. Ayrıca benim tanıdığım birkaç kişi var, okulu ırkçılık yüzünden bıraktılar. Bu ırkçılık bazen öğrencilerden bazen de öğretmenlerden geliyor. Sen hiç okulla evinin arasında 300 metre olan birisinin çocuğunu okul servisine kaydettirdiğini duydun mu? Çocuklarının başına bir şey gelmesinden korktuğu için bunlar. 4 çocuğu var arkadaşımın ve öyle yapıyor. Çocukları 1 saat erken biniyorlar ilk binenler olarak sonra da okul bitiminden 1 saat sonra geliyorlar en son inenler olarak.” (Hasan, 24 Yaşında, Lise Mezunu, Suriyeli, Erkek)

“Ben işim nedeniyle ebeveynlerle hep iletişimdeyim. Ve bildiğim büyük bir oranda aileler çocuklarını okula göndermekten korkuyor. Okulda bazı öğrencilerin bıçak taşıdığı da malum. Ve şahsen bildiğim çocuklar var okul kapısında bıçaklanan, 10-11 yaşında çocuklar, hem de öğrenciler tarafından. Ve öyle aileler var zaten durumları kayıtlı, evraklar elimde, çocuklarının başlarına bir şey gelmesin diye okula göndermiyorlar. Ve bu olaylar tamamen ırkçılık nedeniyle ortaya çıkan olaylar. Geçen hafta bir arkadaşım da kızını okula kaydettirmeye gitti (Ömer Battal İlkokulu) ona da beklemesi gerektiğini söylemişler, ilk önce Türk öğrencileri alacaklarmış daha sonra Suriyelileri.” (Mustafa, 26 Yaşında, Lise Mezunu, Suriyeli, Erkek)
{{< /hint >}}

Temel eğitim dışında, gündelik hayatta ve yüksek öğretimde Suriyelilerin ve Gazianteplilerin dil öğrenme ve meslek eğitimi gibi öğrenme süreçleri üzerinden de toplumsal etkileşim geliştirmelerinin sosyal uyum ve bütünleşme açısından hayati önemde olduğunu söylemek mümkündür. Gündelik toplumsal hayatta, fiziki ya da mekânsal yakınlığa rağmen, ciddi bir sosyal mesafenin ve çoğunlukla da önyargıların olduğu anlaşılıyor. 

Eğitim hususunda, bütün sorunlara rağmen, okullaşmada belli bir seviyenin tutturulduğu görülüyor. Temel eğitim çağındaki Suriyeli çocukların yaklaşık %60’ının okullaştığını[^4] düşündüğümüzde, okul sistemi dışında kalan ciddi orandaki nüfusun da sisteme dahil edilmesinin, sosyal uyumda hayati roller oynayacağı aşikardır. 






[^1]:   Gültekin, M.N., Giritlioğlu, İ., Karadaş, Y., Soyudoğan, M., Leyla Kuzu, Ş., Gülhan, S.T., Doğanoğlu, M., Utanır, A., Aslan, Ç., İncetahtacı, N., (2018) Gaziantep’teki Suriyeliler: Uyum, Beklentiler ve Zorluklar (Özet Rapor), Gaziantep: Gaziantep Üniversitesi Yayınları (İlerleyen sayfalarda “2018 araştırması” olarak anılacaktır. y.n); Gültekin, M.N., Yücebaş, M., Soyudoğan M., Atasü Topçuoğlu, R., Doğanoğlu, M., Leyla Kuzu, Ş., Gülhan, S.T., Aslan, A., İncetahtacı, N., Utanır, A., Aslan, Ç., Karayakupoğlu, H.C., Kaya, M., Açıkgöz, Ü., & Özhazar, İ. (2021). Gaziantep Monitörü 2020: Gaziantepliler. SABEV Yayınları; Gültekin, M.N., Yücebaş, M., Soyudoğan, M., Atasü Topçuoğlu, R., Doğanoğlu, M., Leyla Kuzu, Ş., Gülhan, S. T., Aslan, A., İncetahtacı, N., Utanır, A., Aslan, Ç., Kaya, M., Karayakupoğlu, H.C., Açıkgöz, Ü., Özhazar, İ., (2021) Gaziantep Monitörü 2020 – Suriyeliler, Ankara: SABEV Yayınları. (İlerleyen sayfalarda “2020 araştırması” olarak anılacaktır. y.n); Gültekin, M.N., Soyudoğan M., Doğanoğlu, M., Yücebaş, S., Leyla Kuzu, Ş., Yücebaş, M., İncetahtacı, N., Karayakupoğlu, H.C., Utanır, A., Kaya, M., Açıkgöz, Ü., & Kaya, M. (2022). Gendered Implications of COVID-19 in Southeast Turkey: The Case of Gaziantep, Şanlıurfa and Kilis, Final Report. Link: http://sosyoloji.gantep.edu.tr/upload/files/GENDERED%20IMPLICATIONS%20OF%20COVID-19%20IN%20SOUTHEAST%20TURKEY(2).pdf (İlerleyen sayfalarda “2021 araştırması” olarak anılacaktır.
[^2]: Erdoğan, M. (2021) Suriyeliler Barometresi-2020: Suriyelilerle Uyum İçinde Yaşamın Çerçevesi, Ankara: Eğiten Kitap Yayıncılık
[^3]: Bu soru, çocuk sahibi olup henüz okul çağında çocukları olmayan hane örüntüsünde sorulmuştur. Burada kastedilen, 0-2 yaş arasındaki çocukların, iş veya çalışma koşulları gibi nedenlerden dolayı belli zaman için bırakıldıkları, gündüz bakımevi ve kreş gibi profesyonel kurumlardır.
[^4]:   Gaziantep İl Milli Eğitim Müdürlüğü’yle Ağustos 2022’de yapılan bireysel görüşmelerden elde edilen verilerdir. 
