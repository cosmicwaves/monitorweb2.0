# Hane ve Konut Örüntüsü

![](/img/Picture28.png)
*Şekil 28. Ortalama Hane Büyüklüğü*


Araştırma sahasından elde edilen sonuçlara göre, bir hanede yaşayan ortalama kişi sayısı bakımından Suriyeliler ve Gaziantepliler arasında fark bulunmaktadır. Benzer sosyoekonomik düzeylerdeki mahallelerde yaşayan Suriyeli hanelerin ortalama büyüklüğü 5,42 kişiden oluşurken, bu sayı Gaziantepli hanelerde 4,07’dir. Suriyeli hanelerde yaşayan birey sayısının yüksekliği, kuşkusuz göç ve mülteciliğin zor koşullarındaki bir tür baş etme stratejisi (coping strategies) olarak değerlendirilse de (Suriyelilerin) demografik olarak daha genç ve kalabalık bir örüntüye sahip olmasının etkisi olduğu ileri sürülebilir. 2018 araştırmasında hane büyüklüğü 6,6 kişi olarak bulunmuştu. Sonrasında 2020 araştırmasında Suriyelilerin ortalama hane büyüklüğü 5,9 olarak bulunmuştu ve aynı araştırmada Gazianteplilerin hane büyüklüğü ortalama 4,4 olarak tespit edilmişti. 2021 araştırmasında ise Gaziantep’teki Suriyeli hanelerin ortalama büyüklüğü 5,8 kişiyken, bu sayı Gazianteplilerde 4,2 idi.

![](/img/Picture29.png)
*Şekil 29. Hane Büyüklüğü Oransal Dağılım*

Diğer taraftan, Gaziantep’teki Suriyelilerin ortalama hane büyüklüklerini başka verilerle beraber okumak, karşımıza daha anlamlı bir tablo çıkaracaktır. 2021 araştırmasında Gaziantep’teki Suriyeli hane büyüklüğü 5,8 çıkarken, Gazianteplilerin ortalama hane büyüklüğü 4,2 çıkmıştı. 2021 araştırmasının örneklem alanındaki Kilis ve Şanlıurfa’daki sonuçlar bize içinde Türkiye’deki Suriyelilerin büyük bir bölümünün de bulunduğu beşerî coğrafyaya veya kültürel havzaya dair bir fikir verebilir. Zira, aynı şekilde Kilis’teki Suriyeli hane büyüklüğü 5,7 iken Kilislilerin ortalaması 4’tür; Şanlıurfa’daki Suriyeli hane büyüklüğü ortalama 6 iken, Şanlıurfalıların hane büyüklüğü 5,5’tir. Bunların ötesinde, Türkiye hane yapısı araştırmasına göre, Gaziantep’in hane büyüklüğü Türkiye geneli ortalamasının üzerinde yer alıyor. Türkiye ortalaması hane büyüklüğü 3,1 iken bu sayı TÜİK’e göre Gaziantep il genelinde 3,97’dir.[^1]

Dolayısıyla, hane özellikleri bakımından Suriyelilerin henüz ortalama olarak kalabalık görünse de benzer sosyal hayat koşullarının deneyimlenmesine bağlı olarak değerlendirilebilecek bir değişim, dönüşüm ya da benzeşme trendine girdiğini söylemek mümkündür. Haneden ayrılıp başka eve taşınma, iş ve çalışma, başka mahallelerde ikamet etme ve evlilik gibi pek çok etkenin şekillendirdiği bir hane kompozisyonu ortaya çıktığı görülüyor.

![](/img/Picture30.png)
*Şekil 30. Yaşanılan Konut Tipi*

Sahadaki hane görüşmelerinden elde edilen verilere göre, bekleneceği üzere, Suriyelilerin büyük bir çoğunluğu kirada oturmaktadır. Gazianteplilerin hem yasal statülerinin sağladığı mülk edinme imkanları hem de geçmişe dayanan kurumsal aile ve dayanışma ilişkilerinin yardımıyla barınma ve konut başlıklarında görece daha avantajlı olduğu görülüyor. 

Burada vurgulanması gereken ve sosyal bilimlerde de ciddi bir terminolojik tanımlama olan konut tipi meselesidir. Daha önceki araştırmalardan da edinilen tecrübeler ışığında, bu sorudan elde edilen cevaplara temkinli yaklaşıldığını belirtmek gerekiyor. Zira apartman dairesi, müstakil ev, gecekondu gibi oldukça çetrefilli bir konut tanımlamasına, sahadaki görüşmelerin süresi ve güvenilirliği için fazla girilmemiştir. Zira Suriyelilerin apartman dedikleri konut tipiyle, müstakil ev olarak kodladığımız ve aslında gecekondu binaların üzerine plansız şekilde eklenen yeni konutların tanımlaması ciddi manada bir kafa karışıklığı ortaya çıkardığını ifade etmek gerekiyor. Diğer taraftan, Gazianteplilerin ve Suriyelilerin birlikte yaşadıkları mahallelerin sosyoekonomik düzeylerine dair bilgilerimiz ve gözlemlerimiz de bu tanımlamalara mesafeli olmamız gerektiğini söylemektedir. 

![](/img/Picture31.png)
*Şekil 31. Ev Sahipliği veya Kiracı Olma Durumu*

![](/img/Picture32.png)
*Şekil 32. Ödenen Kira Miktarı (Türk lirası)*

Kiracıların aylık ödedikleri miktarları, özellikle de hızla değişen ekonomik koşullardan dolayı sabit bir seyir izlememektedir. Fakat mahallelerin sosyoekonomik özellikleri ve hanede çalışanların büyük çoğunluğunun bir ücretli işe ve gelire sahip olması, asgari gelir oranlarıyla ödenen kiralar arasında tahmin edilebilir bir oranı çıkarsamamıza imkân vermektedir. Gazianteplilerin ve Suriyelilerin yoğun şekilde yaşadıkları mahallelerdeki kiraların, söz konusu toplumsal kesimlerin gelirine paralel bir yapı arz ettiğini söylemek gerekiyor. Örneğin, Ağustos 2022’de saha görüşmeleri devam ederken kiraların henüz 1000 TL ile 2500 TL arasında yoğunlaştığını görüyoruz. Fakat bu fiyatların göreceli olduğunu söyleyebiliriz. 

![](/img/Picture33.png)
*Şekil 33. Hanenin Ortalama Geliri*

Görüşülen hanelerin ortalama geliri her iki örneklem grubu için de birbirine oldukça yakın bulunmuştur. Gazianteplilerle Suriyeliler arasındaki benzerliklerin birinci göstergesi, beraber yaşanılan mahallelerin sosyoekonomik düzeyidir. Fakat burada, Suriyelilerle Gaziantepliler arasındaki asıl ayırt edici etkenlerden birisi, hanede yaşayan birey sayısındaki fazlalık ve birincil etken olmasa da dolaylı olarak çocuk ve genç yaştaki bireylerin hanedeki oranıdır. Öyle ki, hane büyüklüğü ile hane geliri arasında Suriyeliler için Gaziantepliler kadar yüksek bir korelasyonun olmaması bunu göstermektedir (Şekil 36). 

![](/img/Picture34.png)
*Şekil 34. Hanede Yaşayanların Banka Hesabı Sahipliği*

![](/img/Picture35.png)
*Şekil 35. Hanede Yaşayanların Kredi Kartı Sahipliği*

![](/img/Picture36.png)
*Şekil 36. Hane Büyüklüğü ile Aylık Gelir İlişkisi*

Benzer şekilde, hane gelirini, hanedeki birey sayısına böldüğümüzde Gaziantepliler için her hane bireyine 1274 TL gelir düşerken, bu rakam Suriyelilerde 877 TL’dir. Suriyeli hanelerin görece daha kalabalık olmasına ve işi olan Suriyelilerin daha uzun saatler çalışmasına rağmen, aylık ortalama gelirleri Gaziantepli hanelerin altında kalmakta ve dolayısıyla hane bireyi başına düşen gelir azalmaktadır. Bu durum, Suriyeli hanelerin genç nüfus yapısı ile açıklanabilir.

Benzer şekilde, gündelik iktisadi hayat, iş ve çalışma ilişkilerinin formel ya da enformel durumu banka hesabı ve kredi kartı sahipliği üzerinde de takip edilebilir. Banka hesabı ve kredi kartı sahipliğinde, Gazianteplilerle Suriyeliler arasında büyük bir farkın olması da yine beklenen bir durumdur. Fakat Suriyelilerin 2018’den 2022’ye kadar artan bir biçimde, banka veya kredi kartı gibi formel iktisadi süreçlere dahil olmaya başladıklarını görüyoruz. Daha önce de vurgulandığı gibi, ekonomik ilişkiler üzerinden Suriyelilerin hem 
Gazianteplilerle hem de formel sistemle pek çok alana nazaran daha hızlı ve daha yoğun bir biçimde uyum sağladıklarını görüyoruz. Zira 2018 araştırmasında kredi kartı sahipliği %5 düzeyinde iken, bu araştırmada %10’unun üzerine çıktığını görüyoruz. Bu sonuç, Suriyelilerin enformel sektörlerdeki yoğunluğuna rağmen, bir biçimde, formel sektörlerle ilişkilere de muhtaç olduklarını mutlak enformel bir iktisadi hayatın imkansızlığını da göstermektedir. 

![](/img/Picture37.png)
*Şekil 37. Hanedeki Birey ve Oturulan Evin Oda Sayısı İlişkisi*

Oturulan hanenin oda sayısı ile hanedeki birey sayısı arasında çok güçlü olmasa da pozitif yönlü bir ilişki olduğu görülüyor. Şekil 37’de görüleceği üzere evler (mutfak, banyo ve tuvalet dahil edilmeden) büyük oranda 2 ile 4 odalıdır. Suriyelilerin zaman ilerledikçe, Gazianteplilerle benzer konut deneyimlerine sahip olduklarını, sürecin bu minvalde devam edeceğini öngörebiliriz. 



![](/img/Picture38.png)
*Şekil 38. Evde Karasal/Kablolu İnternet Bağlantısı*

![](/img/Picture39.png)
*Şekil 39. Hanede Bulunan Cihazlar*

![](/img/Picture40.png)
*Şekil 40: Hanenin Sahip Olduğu Cihazların Oransal Dağılımı*

Araştırmanın gerçekleştirildiği mahallelerde, hanelerin fiziki koşulları kadar hanede bulunan cihazlar ve basit teknik donanıma dair sorular da soruldu. Hanedeki kablolu internet bağlantısı oranlarında Suriyeli hanelerin Gazianteplilere oranla daha yüksek çıktığını görüyoruz. Yaklaşık 1600 haneden elde edilen sonuçlara göre, internet bağlantısı dışında hanedeki cihazların sayısı ve oranı Gazianteplilerin oldukça lehine görünüyor. Yalnızca sosyoekonomik açıdan avantajlı olmayı gösterebilecek bulaşık makinesi, fırın, elektrikli süpürge gibi cihazların sahipliğinde değil, artık temel ihtiyaç sayılabilecek buzdolabı, televizyon ve hatta çamaşır makinesi sahipliğinde bile Gaziantepli hanelerin oranları önde seyrediyor.

Diğer taraftan, hanenin cihaz sahipliği ve kullanımı ev içi kadın emeğini ve toplumsal cinsiyet üzerinden işleyen ve hatta yeniden üretilen eşitsiz iş bölümünü bütünüyle anlamakla ilgili her daim yeterli ve doyurucu veriler sunmasa da çok genel bir değerlendirmeyle, cihaz yoksunluğunun Suriyeli kadınlar üzerindeki geleneksel ev işleri yükünü arttırdığı muhakkaktır. 

Bilgisayar, tablet veya dizüstü bilgisayar sahipliğindeki bu dengesizlik ve yoksunluğun, Suriyelilerin de deneyimlediği pandemi sürecindeki uzaktan eğitimin gidişatı ve sonuçları hakkında ipuçları barındırdığını ileri sürmek mümkün görünüyor. 



![](/img/Picture41.png)
*Şekil 41: Konut Memnuniyeti (Suriyeliler)*


![](/img/Picture42.png)
*Şekil 42. Konut Memnuniyeti (Gaziantepliler)*

Konuttan memnuniyet derecelerinde, Suriyelilerin Gazianteplilere göre büyük bir memnuniyetsizlik içinde oldukları çok net biçimde görülüyor. Çok benzer sosyokültürel arka planlara sahip olmasalar da benzer sosyoekonomik sınıfların yaşadıkları mahallelerde beraber ikamet etmeleri, kira bedelleri, gelir, evlerin fiziki koşulları gibi pek çok neden, Suriyelilerin konutlara dair ciddi memnuniyetsizliğe sahip olmalarıyla sonuçlanmaktadır. Konutlardan memnuniyette, Suriyelilerin nerdeyse tamamının kirada oturmaları ve kiraladıkları yerlerde hem fiziki koşullardan hem de özellikle ev sahipleri ve komşularla sorunlar yaşamalarının son derece etkili olduğu görülüyor. Fakat, hane görüşmelerinin dar ve sınırlı sürelerinde elde edilen bu veriler, odak grup görüşmeleriyle beraber ele alındığında, mahallelerde bütünüyle karamsar bir tablonun olmadığını, etkileşimler neticesinde gri birtakım alanların da oluşmaya başladığını görmek mümkündür. Uyum ve birlikte yaşamaya dair politikaların bu gri alanları kullanarak ilerlemesinin daha rasyonel ve uygulanabilir süreçlere evrileceğini öngörmek mümkündür. Dolayısıyla, bu etkileşim ve gri alanları komşulukla ilgili odak grup görüşmelerinde ve istatistiklerde izlemek daha anlaşılır olacaktır. 

![](/img/Picture43.png)
*Şekil 43.  Hanenin En Çok Zorluk Yaşadığı Giderler (Suriyeliler)*


![](/img/Picture44.png)
*Şekil 44. Hanenin En Çok Zorluk Yaşadığı Giderler (Gaziantepliler)*



![](/img/Picture45.png)
*Şekil 45. Hanenin En Çok Zorluk Yaşadığı Giderler (Genel)*


![](/img/Picture46.png)
*Şekil 46. İmkânınız Olsa Ne Yapardınız? (Gaziantepliler)*

![](/img/Picture47.png)
*Şekil 47. İmkânınız Olsa Ne Yapardınız? (Suriyeliler)*

Aynı sosyoekonomik çevrelerde yaşayan her iki sosyal grubun hayalleri de deneyimledikleri koşullara göre değişiyor. Suriyelilerin yaşadıkları fiziki koşulların elverişsizliği, bulundukları mahallelerdeki evlerini değiştirme isteğinin sıklığına yansıyor. Gaziantepliler ise daha çok, mahalle değiştirmek istiyor. Başka bir ülkeye gitme düşüncelerinden bulundukları hayata dair memnuniyet derecelerinde her iki grup arasında ciddi bir farklılaşma olmadığını söyleyebiliriz.  

Beklenildiği gibi, Gazianteplilerin ve Suriyelilerin de ait olduğu sosyal sınıfların yaşadığı birincil sorunlar çoğunlukla iş, çalışma, gelir ve gider gibi iktisadi başlıklardan oluşmaktadır. Ekonomik faaliyetler, hanelerin gelir-gider dengeleri, pandemi ve ekonomik krizlerden ilk önce ve şiddetli bir biçimde alt sosyoekonomik kesimlerin etkilenmesinin bir sonucu olarak mahallelerde Suriyeli ve Gaziantepli haneleri en çok zorlayan etkenlere baktığımızda dikkate değer örüntüler ortaya çıkmaktadır. 

2018 ve 2020 araştırmalarında da benzer sorularla haneleri en çok zorlayan konular öğrenilmeye çalışılmıştı. Suriyelilerle yapılan 2018 araştırmasında haneleri en çok zorlayan başlık konut kirası olarak çıkmıştı ve 2020’de kira ikinci sıraya düşmüştü. Gaziantepliler için de 2020 araştırmasında ısınma, elektrik gibi faturalar birinci sıradaydı ve barınma/kira üçüncü sıradaydı. Aradan geçen iki yılda haneleri zorlayan kalemlerde bazı anlamlı değişiklilerin ortaya çıktığını söylemek mümkün değil; zira sosyoekonomik düzeyi benzer olan araştırma sahasındaki aynı başlıklar haneleri zorlamaya devam ediyor. Hem Gaziantepliler hem de Suriyeliler için kira giderleri üçüncü sırada olsa da yapılan odak grup görüşmelerinde kira artışlarına dair tartışma ve gerginliklerin olduğu tespit edilmiştir. Isınma ve elektrik gibi faturalarla gıda harcamaları, artan fiyatların ve düşen ücretlerin de etkisiyle haneleri en çok zorlayan başlıklar olmaya devam etmektedir. Haneleri en çok zorlandıkları başlıklarda dikkat çekici hususlardan birisi, Gaziantepliler için eğitim harcamaları (okul, dershane, öğrenci masrafları vs.) önemli bir başlık iken Suriyeli haneler için eğitim öne çıkmamaktadır. Bu durum, Suriyeli hanelerin eğitime önem vermemeleriyle kesinlikle ilgili değil; deneyimlenen ağır yoksulluk ve yoksunlukların bir yansımasıdır. Öyle ki, Suriyelilerin katıldığı odak grup görüşmelerinde, neredeyse bütün katılımcılar, çoğunlukla da kadınlar, çocukların eğitimine ve geleceğine dair Gazianteplilerden az bir kaygı taşımamaktadırlar. Fakat Gazianteplilerde Suriyelilere dair ciddi önyargı varlığına, Suriyeli hanelerin masrafları ve eğitim sürecinde de karşımıza çıkıyor. Tam da burada, şu gerçeği de not etmek gerekiyor. Özellikle 2011’den itibaren ilk birkaç yıl içinde, Suriyelilerin acil yardım ve destek ihtiyaçlarından dolayı Suriyelilere yapılan acil yardımların, özellikle aynı mahalleleri paylaştıkları diğer yoksullar ya da komşular üzerinde derin izler bıraktığı anlaşılıyor. Daha sonra sadece Suriyelilere dair etkinlik ve destek faaliyetlerine son verilmiş olsa da inşa edilen yapay algı ‘hakikat’ olarak gerçekliği algılamada kullanılmaya devam ediliyor. 

{{< hint info >}}
**ODAK GRUP GÖRÜŞMELERİNDEN NOTLAR**

“(…) Benim kızım 11. Sınıfa gidiyor. Servis parası Suriyeliler için bedava hiçbir şey yok. Ben kızıma servis tutamıyorum. Yemekhaneye gidip kartları var ücretsiz yiyor Suriyeliler. Bizimkiler yemek yemiyor. Gidiyor da yemeğini yiyip çıkıyor. Servis aylık her şey var. Benim kızım evden götürüyor, okul hiçbir şey getirmeyeceksin kantinden alacaksın diyor. Ama Suriyelilere beleş veriyorlar. Niye bu çocuklara ayrım yapıyorsun? Bu adalet değil çok zorlanıyoruz. (…)” (Emine, 38 Yaşında, İlkokul Mezunu, Gaziantepli, Kadın)

“Ben de öyle yani değişik bir şey söyleyemeyeceğim. Bu zamanda yani çok fazla madde bağımlısı var yani bu şey yani evimizden memnunuz ama semt olarak asla memnun değiliz. Yani şu an mesela çocuk yetiştirme bile olsun yani küçük çocuklar sana ne kelimeler kullanıyor yani terbiye yok, ahlak yok yani hiçbir şekilde yani terbiye falan vermiyorlar aileler. Yani sıkıntı yani bu çevre yani çok sıkıntı.” (Gülsüm, 25 Yaşında, Ortaokul Mezunu, Bekâr, Gaziantepli, Kadın)

“Ben de Antep'ten gayet memnunum yani bir daha olsa yine Antep’i seçerdim yaşamak için çok güzel bir ilimiz mahalle olarak. Mahalle sakinleri keşke biraz daha sosyal aktivitelere katılmayı bilen insanlar olsaydı biliyorsunuz ki günümüzde maalesef madde bağımlıları çok ve mahallede hemen hemen gözümüzün önünde yapılan şeyler bunlar alışverişi gözünüzün önünde yapılıyor yani bunlar olmasa keşke. Hırsızlık deseniz zaten 2 günde 3 günde 1, haftada 1, ayda 1 yani çok sık duyuyoruz. Keşke bunlar olmasa daha çok keşke sosyal aktivitelere katılan insanlar olsa eğitimli olsalar biraz daha o tür insanlar (madde bağımlıları) uzak dursa veya o insanların olmadığı bir yerde mi yaşayabilsek acaba diye düşünüyorum.” (Hayriye, 30 Yaşında, Lise Mezunu, Evli, Gaziantepli, Kadın)

“Elimde olsa hocam direkt, buradan taşınırdım artık hani daha güzel daha iyi bir yere hani. Abimler daha güzel yerlerde oturuyor mesela. Akkent olsun kuzenlerimin İbrahimlide orası daha güzel daha rahat bilmiyorum bu mahallede arkadaşımızın dediği gibi uyuşturucu var çocukların ahlakları bozuluyor değişiyorlar bozuluyorlar uyuyorlar ister istemez. Memnun değilim açıkçası. Uyuşturucu sorunumuz bayağı bir var. Hatta eşim de bu duruma dahil olduğu çevreden dolayı evet ve çocuklarımız görüyor yani gözlerimizin önünde yapılan bir şey olduğu için daha dün mutfaktayken düşündüm keşke böyle hani devriye böyle sık sık dolaşsa böyle polisler mahalle aralarında yani en azından biraz daha iyi olur. Hocam gayet rahat satıyorlar (uyuşturucu). metamfetamin midir nedir çıkmış bütün gençler kullanıyor. Bütün gençler kimse almamış yani boşanmaların çoğu onun yüzünden.” (Nurcan, 45 Yaşında, İlkokul Mezunu, Gaziantepli, Kadın)
{{< /hint >}}

{{< hint info >}}
**ODAK GRUP GÖRÜŞMELERİNDEN NOTLAR**

“Komşularımız iyiler ama pek gidip gelmeyiz. Türk arkadaşlarım da var ama mahalleden değil.”  (Zehra, 18 yaşında, Öğrenci, Suriyeli, Kadın)

“Genel olarak durum iyi. Problemlere de ister istemez karışabiliyoruz. Geçen yeni evli oğlumun yolunu kesip telefonunu, yüzüğünü çaldılar. Ama ne yapalım, çok şükür ki sağ salim döndü bize.” (Melike, 37 yaşında, Ortaokul Mezunu, Suriyeli, Kadın)

“Öncelikle oturduğum mahalleden ve evden memnunum. Komşularım çok iyiler. Türk olsun Suriyeli olsun iyiler. Değiştirmek istediğim şeylere gelince yine ırkçılık arkadaşlarımın da dediği gibi. İkinci olarak, hastanede veya doktora giderken sıramda normal beklerken bana sanki fazlaymışım gibi veya istenmiyormuşum gibi hissettiriyor davranışları. (…) Komşularım çok iyiler. Ama adet farkları var. Mesela onlar kapıda oturuyorlar genelde, beni sorarlar hep gel otur derler ama ben dışarıda oturmaya alışık değilim. Bazen evin içeri kısmında oturuyorum onlarla birlikte. Ev sahibimiz çok iyi, bizi de evine davet etmişti geçen gün” (Ahlam, 24 Yaşında, Lise Mezunu, Suriyeli, Kadın)
“Çok şükür evimden memnunum. 5 yıldır aynı evde ve aynı mahallede oturuyorum. Mahalle sakin. Gaziantep’teki sorunlara gelince, ırkçılıktan bahsedebiliriz. Mesela pazarda yürüyünce arkamdan ‘’ Suri, Suri’’ diye bağırınca çocuklar ‘’ayıp, biz kardeşiz’’ diyor ve geçiyorum. Genelde çocuk oluyor bunlar ama büyüklerden duymasa öyle demezler. (…) Ev sahibiyle arada kahve çay içiyoruz kirayı verdiğimde falan. Eve davet ediyorum onu yorgun gördüğümde, markete giderken bir şeyler getirmemi ister vs. Diğer komşularla da çok yakın değiliz. (Sima, 33 Yaşında, Ortaokul Mezunu, Suriyeli, Kadın)
“Komşularla aramızda selam verme hal hatır sorma var ama evlere gidip gelmiyoruz. Bir tek ev sahibemizle aramızda öyle muhabbet oluyor. Yemek getiriyor, biz göndeririz vs. ( Sol 1: Benim ev sahibim yemek getirince anlıyorum ki istediği bir şey var, ya kirayı yükseltecek ya faturaları falan ). (Yasemin, 38 Yaşında, Lise Mezunu, Kadın, Suriyeli)
“Bizim ev sahibemiz var yaşlı kadın, yalnız yaşayan. Ona yemek götürüyoruz, onunla yemek yiyoruz falan. Ama o da daha çok Kürtçe konuştuğu için çok anlaşamıyoruz. Eski ev sahiplerimizle çok yakındık. Birlikte piknik yapardık, düğünümüze geldiler.” (Hatice, 18 Yaşında, İlkokul Mezunu, Suriyeli, Kadın)
“Dediklerine katılıyorum. Hep parmakla gösteriyorlar biz, güya biz evlerini alıyoruz, kiralar bizim yüzümüzden yükseldi vs. ve yardım aldığımızı söylüyorlar halbuki almıyoruz. Evet almıyoruz hatta bazıları kişi başı 35 bin aldığımızı sanıyor. Biz o kadar para alsak burada oturur muyuz? Bu kahrı çeker miyiz? Ev alırız en azındanne. Benim oturduğum ev kirasına asla değmez. Ama biraz daha iyiye taşınmak istesem 2 katını ödemek zorunda kalacağım. Şu an 750 TL ödüyorum harabe bir ev için. Ve başka bir mahalleye de taşınamam zaten nüfus işlemleri için. 4 aydır bu evdeyim ve ev yakında yıkılacak. Evi alırken boyadık ama izin vermediler yakında yıkılacak zaten diye. Yerine belediyeye ait bir bina falan yapacaklarmış. (Karışık: Evet bu durumdan faydalanıyor ev sahipleri). Bir de faturaların %50 sini bize ödetiyor ev sahibi, halbuki bizim evde 4 kişi yaşıyor, onun ailesi ise 8 kişilik. Evden de çıkamam zaten zor buldum, nüfus da değiştiremem.” (Zekiye, 30 Yaşında, İlkokul Mezunu, Suriyeli, Kadın)
{{< /hint >}}




[^1]:   https://data.tuik.gov.tr/Bulten/Index?p=Istatistiklerle-Aile-2021-45632 Erişim: 28.08.2022
