# Sağlık ve Sosyal Hizmetlere Erişim

Sağlık hizmetlerine erişimin göç ve mülteci olgusundaki en önemli boyutlardan birisi olduğu açıktır. Özellikle mültecilerin, acil ihtiyaç dönemleri sona erdikten ve herhangi bir sosyal ortamda yaşamaya başladıktan sonra, sağlık ve sosyal hizmetlere erişimin, daha sonraki uyum, birlikte yaşama ve içerme gibi karmaşık olgularla birlikte ilerlediği bilinmektedir. 

Türkiye’deki göçmen ve mülteciler, genel olarak pek çok açıdan gündelik hayata dair sorunlar yaşıyor olsa da sağlık ve sosyal hizmetlere erişim alanı göçmen ve mültecilere dair ortaya çıkan tablodaki olumlu alanlardan birisidir denilebilir. 

Gaziantep’teki Suriyelilerin, belirgin ve fark yaratıcı biçimde temel sağlık hizmetlerinden yararlanmalarının yüksek oranları sosyal uyum ve toplumsal bütünleşme adına not edilmesi gereken hususlardır. Hem Gazianteplilerin hem de Suriyelilerin aile hekimleri ve birinci basamak temel sağlık hizmetleri sunan sağlık ocaklarına kayıtlı olmaları son derece olumlu bir sonuçtur. Örneğin, Suriyeli ailelerde, yakınlarındaki herhangi bir aile hekimine kayıt oranları son derece dikkat çekicidir. Bütün hane fertlerinin kayıt oranı dörtte üçtür. Görüşülen Suriyeli hanelerde yaşayan bireylerin %85’inin bir biçimde aile hekimlerine kayıtları olduğu ortaya çıkıyor. Suriyeli hane üyelerinin sadece %15’inin hiçbir aile hekimi ya da sağlık ocağında kaydı bulunmuyor. Bu durum, söz konusu %15’lik kesimin hiçbir sağlık hizmeti alamadığı anlamına da gelmediğini vurgulamak gerekir. 

![](/img/Picture48.png)
*Şekil 48. Aile Hekimine Kayıt Durumu (Suriyeliler)*

Aile hekimlerine ya da sağlık ocaklarına kayıtlı olma oranlarının Gazianteplilerde %100’e yakın çıktığını hatırlatmakta yarar vardır ki, Gaziantepli hane bireylerinin %1’den azı hiçbir hekime ve ocağa kayıtlı olmadığını ifade etmiştir. Diğer taraftan alan örnekleminin büyük oranda yoksul ya da alt sosyoekonomik koşullara sahip mahallelerden oluştuğunu akılda tutmak gerekiyor. Bu manada, temel sağlık hizmetlerinde tutturulan bu oranlar, uyum ve sosyal bütünleşme adına pozitif ve yol gösterici etkenlerden birisi olarak kabul edilebilir.


![](/img/Picture49.png)
*Şekil 49. Aile Hekimine Kayıt Durumu (Gaziantepliler)*

Sadece Suriyeliler değil, Gazianteplilerin de sağlık hizmetlerine erişimde oldukça yüksek oranlara sahip olduğunu görüyoruz. Temel sağlık hizmetlerine dair bu olumlu tablo, aşılamadaki yüksek oranlarda, düşük bebek ve çocuk ölümlerinden de takip edilebilir. 



![](/img/Picture50.png)
*Şekil 50 Hanedeki Bireylerin Aile Hekimine Kayıt Durumları (Örneklem Geneli)*

Sahada görüştüğümüz Gaziantepliler ve Suriyelilerin, genel toplamda %86’dan fazlasının temel sağlık hizmetlerine erişim adımı olan aile hekimine kayıt durumları oldukça iyimser bir tablo ortaya koymaktadır. Bu kayıtlı oranlar beraberinde, yüksek aşılanma, gebelik takibi, anne-çocuk sağlığı, düşük çocuk ölümleri gibi yansımalara neden olmaktadır. 



![](/img/Picture51.png)

*Şekil 51. 0-6 Yaş Arasındaki Çocukların Aşılanma Durumu (Suriyeliler)*



![](/img/Picture52.png)
*Şekil 52. 0-6 Yaş Arasındaki Çocukların Aşılanma Durumu (Gaziantepliler)*


Grafiklerde de görüldüğü gibi Gazianteplilerde aşısızların oranı %0 gibi yüksek bir başarı düzeyindeyken Suriyelilerin aşılanma oranları da deneyimledikleri belirsizlik ve zor koşullara rağmen ümit verici düzeydedir. Bu oranın, özellikle sosyal medya platformlarında hızlıca yayılan spekülasyonlara mahal bırakmayacak kadar net olumlu trendlere işaret ettiğini vurgulamak gerekir.




![](/img/Picture53.png)

*Şekil 53. Son Bir Yılda Hanedeki 1-5 Yaş Arası Çocuk Ölümleri*



![](/img/Picture54.png)

*Şekil 54. Son Bir Yılda Hanedeki 1 Yaşından Küçük Bebek Ölümleri*


![](/img/Picture55.png)

*Şekil 55. Çocuk ve Bebek Ölümleri ile Hane Geliri İlişkisi*

![](/img/Picture56.png)
*Şekil 56. Son Bir Yılda Sağlık Kurumuna Gitme Sıklığı*

![](/img/Picture57.png)
*Şekil 57. Sağlığa Erişim Hakkında Farkındalık*

Gazianteplilerin ve Suriyelilerin, sağlık hizmetlerine erişimdeki yüksek oranlarına rağmen, sağlık hakkı ya da sağlık hizmetlerine erişim hakkına dair konularda dörtte bir oranında haberdar olmama ya da az bilgi sahibi olma gibi oranlar, pratik hizmet alım ve erişim süreçlerinin soyut hak bilincinden daha önde gittiğini gösteriyor. 


![](/img/Picture58.png)
*Şekil 58. Sağlık Hizmetlerine Erişimde Zorluklarla Karşılaşma*


Daha önce de vurgulandığı gibi, bütün aksaklıklara rağmen hem Suriyelilerin hem Gazianteplilerin sağlık hizmetlerine erişime dair çok az şikayetleri kalmaktadır. Odak grup görüşmelerinde özellikle Suriyelilerin sağlık hizmetlerine erişimde küçük sorunlar dışında fazla zorluklar yaşamadıklarını da not etmemiz gerekiyor. 


![](/img/Picture59.png)
*Şekil 59. Sağlık Kurumlarına/Hizmetlerine Erişimde Yaşanan Zorluklar*

Sağlık hizmetlerine erişimde Suriyelilerin ve Gazianteplilerin farklılaşan ve benzeşen zorlukları da bulunuyor. Yaşanan zorluklara baktığımızda Gaziantepliler en çok online randevu alamamaktan şikâyet ederken, Suriyeliler randevu alma, dil ve ayrımcılık ile ilgili sorunlar yaşamaktalar. Diğer taraftan, temel sağlık hizmetleri dışındaki tedavi hizmetlerinde giderek artan özelleştirme ve yeni ücretlendirmelerin de en çok şikâyet edilen başlıklar olduğunu görüyoruz. 

Burada şunu da ekleyelim: Suriyelilerin sağlık hizmetlerinde üçte bir oranında tercüme veya dil desteği aldıklarını da görüyoruz. Tercüme hizmeti alanların büyük oranda hiç Türkçe bilmeyenlerden oluşması şaşırtıcı değildir. Fakat Türkçeyi belli derecelerde konuşanların da dil ya da tercüme desteği alması, sağlık hizmetlerindeki görece bürokratik karmaşa ve Suriyelilerin henüz Türkiye’deki ya da Gaziantep’teki sağlık terminolojisine yabancı olmalarıyla da ilgili görünmektedir. 


![](/img/Picture60.png)
*Şekil 60. Sağlıkta Tercüme Desteği (Suriyeliler)*


![](/img/Picture61.png)
*Şekil 61. Tercüme Desteği Alan Suriyelilerin Türkçe Bilme Düzeyleri*


Öte yandan, örneklemdeki her iki toplumsal grubun sağlık hizmetlerine erişiminde gelire göre tasnifine baktığımızda, Gazianteplilerin hemen her gelir grubundakileri randevu alamamaktan ve sağlık kurumlarındaki yığılma ve kalabalıktan şikayet ettiklerini; Suriyelilerin ise randevu alamamak, dil bilmemek ve ayrımcılığa uğramak gibi şikayetleri ilk sıralara koyduklarını görüyoruz. 


![](/img/Picture62.png)
*Şekil 62. Sağlık Kurumlarına/Hizmetlerine Erişimde Yaşanan Zorluklar (Gelir Gruplarına Göre)*

![](/img/Picture63.png)
*Şekil 63. Son bir Yılda Yaşlı Destek Hizmetlerinden Yararlanma*

![](/img/Picture63.png)
*Şekil 64. Son Bir Yılda Hane Üyelerinin Psikolojik Destek Alma Durumu*

Alandaki her iki toplumsal kesime, dolaylı ama bir o kadar da önemli iki hizmete erişim de soruldu. Malum, farklı sosyoekonomik düzeylerde de olsa, kentleşme, aile içi ilişkileri ve hane örüntüsünü kökten değiştirmektedir. Suriyelilerin kentleşme ve mülteciliği beraber deneyimledikleri düşünüldüğünde, on bir yıl gibi kısa bir sürede aile içi ilişkilerin, rollerin ve statülerin yaşanılan radikal dönüşümlere ayak uydurması beklenemez. Bunun için hızlı değişen hayat koşulları ve daha yavaş değişen değerler ve tutumların mevcut somut koşullarıyla karşılaşmasından yeni toplumsal görünümlerin ortaya çıkması beklenir.


{{< hint info >}}

**ODAK GRUP GÖRÜŞMELERİNDEN NOTLAR**

“Pandemiden dolayı randevulu olduğu için zor oluyor. Acil bir şey olduğunda randevu olmadan sağlık ocağına gidemiyoruz. Çocuk hastanesine gitmemiz lazım. O biraz bizim için sorun. Yoksa doktorumuz çok iyi. Devlet hastanesi çok uzak. Oğlum hastalandı acile gittik. Bende de aynı şekilde oldu. Bizim buradaki insanlar daha çok sağlık ocağına gittiği için o yüzden randevu alıyoruz. Çok fazla yoğunluk var. Başka sağlık ocakları öyle değil. Bizimki çok kalabalık randevulu olsa bile ama doktorumuz çok iyi” (Sibel, 38 Yaşında, İlkokul Mezunu, Gaziantepli, Kadın)

“Çocuğum geçenlerde ateşlendi. Sağlık ocağına götürecektim randevu istediler. Mecbur kaldım acile götürdüm. İkincisi de diş randevusu. Çok zor olmuş dişim için bir ay boyunca randevu alamadım. Bayram sabahı, özel hekime 200 TL’ye dişimi çektirdim. 200 TL az bir para değil. (…) Her gün üniversiteye gidip geliyorum. Sesimden şikayetçiyim. Bir ayda iki ameliyat oldum. Özelde oldum. Sesin kalıcı olarak gider dedi cihaz takayım dedi istemedim. Sonra üniversiteye gittim, doktoru bulana kadar iş işten geçti. İki senedir ağrılarım var. Sağlık ocağına gittiğim zaman girebiliyorum. Kafam rahat.” (Mesude, 34 Yaşında, Okur-Yazar Değil, Gaziantepli, Kadın) 

“Sağlık konusunda sıkıntı yok, evimize yakın olan sağlık ocağına gidiyoruz.” (Zehra, 18 yaşında, Öğrenci, Suriyeli, Kadın)

“Hastanelerde genelde dil sorunu var. Ama Suriyeli sağlık ocağı var o konuda zorluk çekmiyoruz. Ama dil tabi ki, önemli mesela hastanelerde kendimiz derdimizi anlatabilsek tabii ki daha iyi başkasının bizim yerimize anlatmasından. Dil konusunda da bizim sorunumuz, ev hanımıyım ve çok kullanamıyorum dili. Bir de toplu taşımalar da pahalı oldu artık.”  (Sima, 33 Yaşında, Ortaokul Mezunu, Suriyeli, Kadın)
“Dil tabi ki büyük sorun. Doktora derdini anlatamamak çok kötü. Kızıma hamileyken hastaneye gittim ve ben daha ne olduğunu anlamadan ameliyathaneye alındım, anlamamıştım.” (Zeynep, 28 Yaşında, Lise Mezunu, Suriyeli, Kadın)
“Sağlık ocaklarında sıra bekleme çok uzun sürüyor aslında. Sistem duruyor ya da sıcakta bekletiyorlar. Bazen de ilaçlar için küçük meblağlar ödüyoruz o kadar.” (Yasemin, 38 Yaşında, Lise Mezunu, Suriyeli, Kadın)
{{< /hint >}}


Yaşlı bakım hizmetleri, geleneksel ve modern yaşam koşullarının yoksullukla beraber işlediği sosyal yapılarda en dikkat çekici alanlardan birisi olur. Ailedeki yaşlının, evin dışında bakımının ya da ona yönelik kamusal sağlık hizmetlerinin alınmasının hem yaygın olmayan hem de çok tartışmalı bir konu olduğunu vurgulayalım.[^1]

Gazianteplilerin %95’i ve Suriyelilerin %97’si yaşlı bakım hizmeti almadıklarını ifade etmişlerdir. Bu sonuçların, söz konusu kesimlerde yaşlı nüfusun oranıyla ilgisi yoktur. Bu yüksek oran, ya bu kesimlere sunulan yaşlı bakım hizmetlerinin azlığını veya yokluğunu ya da hanelerin bunu az talep etmeleriyle ilgili bir durum olduğunu göstermektedir.

Benzer biçimde psikolojik desteğin toplumsal düzlemdeki anlamından dolayı çok düşük oranlarda çıkmıştır. Bunun en büyük sebebi, psikolojik desteğin tıpkı yaşlı bakım hizmeti kabul etmedeki gibi toplumda olumsuz bir anlama sahip olmasıdır. Diğer sebepler, bu hizmetlerin sunulmasındaki yetersizlikler olabilir.




[^1]: Yakın zamana kadar Gaziantep’teki Yaşlı Bakımevinin “Düşkünler Yurdu” olarak halk arasında bilinmesi, sözünü ettiğimiz zihin dünyasının ve değerlerin yansımasıdır. 