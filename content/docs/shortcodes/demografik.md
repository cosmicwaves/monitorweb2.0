# Demografik Bulgular

Alan çalışması kapsamında görüşülen ya da hakkında bilgi toplanan toplam 7300 kişinin dağılımına baktığımızda, araştırmanın amacı doğrultusunda bir dengenin olduğu görülmektedir. Suriyelilerin çok az farkla yüksek sayıda olduğu oransal dağılımda, kadın-erkek oranlarında da dengeli bir örüntü ortaya çıkmıştır. 

![](/img/Picture1.png)
*Şekil 1. Görüşülenlerin Cinsiyet Dağılımı*


Sahada hakkında veri toplananların yaş dağılımında, Türkiye genelindeki demografik örüntüye paralel sonuçlar bulunmuştur. Türkiye geneline yayılmış üç milyon altı yüz bin Geçici Koruma Kapsamı altında yaşayan Suriyeli demografinin, Türkiye nüfusuna göre daha genç özellikleri olduğu bilinmektedir.[^1]
Gaziantep özelinde de araştırma sahasındaki örneklemden, benzer bir genç nüfus farkı ortaya çıktığını söylemek mümkündür. Hane profilinde verisine ulaşılan 7336 kişinin ortanca yaşı, Suriyelilerde 19, Gazianteplilerde 26 olarak karşımıza çıkmaktadır. 


![](/img/Picture2.png)
*Şekil 2. Görüşülen Gazianteplilerin ve Suriyelilerin Yaş Dağılımı*

Benzer biçimde, alanda görüşülen ve hakkında bilgi toplanan 7336 kişinin genel ortalaması, Gaziantep için, genç sayılabilecek bir niteliğinin olduğunu göstermektedir. Gaziantepli ya da Suriyeli olmasına bakılmaksızın sahadaki demografiye baktığımızda ortanca yaşı 22 olan oldukça genç bir nüfusun olduğunu görüyoruz. Bu yaş, sosyal uyum, birlikte yaşama, eğitim, sağlık hizmetleri ve diğer toplumsal ilişkiler gibi gündelik hayat etkileşimlerinin muhtemel yönü konusunda da fikir verici niteliktedir. Zira, Gaziantep özelindeki bu demografik sonuçlar, söz konusu genç nüfusun sosyal-kültürel beklentilerine yönelik politikalar belirlemenin hayatiyet arz ettiğini de ortaya koyuyor. 
<p> Saha görüşmelerinde elde edilen veriler, hane örüntüsündeki yaş dağılımları hakkında önemli ipuçları sağlamaktadır. Suriyeli hanelerde ortanca yaş 19 iken, Gaziantepli hanelerde bu sayı 26’dır. Bu araştırmanın aynı mahalleler ve hatta aynı sokaklarda yaşayan haneleri içerdiği dikkate alındığında, kentte daha genç bir Suriyeli nüfusun bulunduğu daha net anlaşılacaktır.

![](/img/Picture3.png)
*Şekil 3. Görüşülenlerin Yaş Dağılımı (Gaziantepli ve Suriyeli)*

Gaziantepli ve Suriyeli hanelerin genel demografik yapısı birlikte ele alındığında, ortanca yaş bakımından, Türkiye ortalamasına yakın ya da kısmen daha genç bir demografinin Gaziantep’te yaşadığını görüyoruz. Zira, Türkiye ortanca yaşı resmi istatistiklere göre, 33,1’dir[^2].

[^1]: https://multeciler.org.tr/turkiyedeki-suriyeli-sayisi/ Erişim: 01.09.2022
[^2]: https://data.tuik.gov.tr/Bulten/Index?p=Adrese-Dayali-Nufus-Kayit-Sistemi-Sonuclari-2021-45500&dil=1 Erişim: 02.08.2022


![](/img/Picture4.png)
*Şekil 4. Gazianteplilerin ve Suriyelilerin Yaş Diyagramı*

Hanede yaşayanların hepsinin yaşları dikkate alındığında, ortanca (medyan) yaşa paralel, Suriyeli hanelerin yaş ortalamasının Gaziantepli hanelerden oldukça genç bir örüntüye sahip olduğu ortaya çıkıyor. Suriyeli hanelerdeki kadın ve erkek ortalama yaşı 25’in altında ve ikisi de birbirine yakınken, Gaziantepli hanelerdeki kadınların ortalama yaşının erkeklerden çok az farkla daha yüksek, hanede yaşayanların ortalamasının da 33,8 olduğunu görüyoruz. 

![](/img/Picture5.png)
*Şekil 5. Görüşülenlerin Medeni Durumu*

Sahada haneleri temsilen görüşülenlerin medeni durumundaki dağılım, Gaziantep’te daha önce yapılan araştırma bulgularına paralel bir durum arz ediyor. Hanelerin genel bilgisini toplamak için kendileriyle görüştüklerimizin büyük bir çoğunluğunun evli olması beklenen bir sonuçtur. Suriyeli hanelerin %74,3’ünde ve Gazianteplilerin %65,7’sinde hanelere dair bilgi verenler evli görünmektedir. Suriyeli hanelerde bekarların oranı %18,2 iken Gaziantepli hanelerde bu oran %25,1’dir. Hanelerde boşanmış görüşmeci oranı her iki kesimde %2’ler düzeyinde eşini kaybetmiş olanların oranının Suriyelilerde %5,2 Gazianteplilerde %6,2 olduğunu görüyoruz. Dolayısıyla, Suriyeli hanelerdeki genç demografi oranın yüksekliğinin aynı zamanda evlilik oranlarını da etkilediğini görüyoruz. 


