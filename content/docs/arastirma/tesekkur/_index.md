---
bookHidden: false
---
# Teşekkürler
<p align:"Justified">Saha çalışmaları yapmak başlı başına zorluklar içeren süreçlerdir ve zorlukların aşılmasında iyi ekip çalışmasının, planlamanın ve zamanın etkisinin yanı sıra araştırmaya, doğru bilgiye, insan hak temelli perspektiflere değer veren yaklaşımların varlığı da elzemdir. Bu araştırmanın planlamasından uygulanmasına, yazılmasından akademik çevreler ve muhataplarla paylaşılmasına kadar birçok aşamada pek çok insanın değerli katkıları ve yardımları olmasaydı, bu araştırmayı gerçekleştirmek bizler için çok zor olurdu. Pek çok ayaklı bu araştırmanın belli aşamalarında bazı insanların çok değerli emeklerini ve katkılarını anmadan geçmek mümkün değildir. </p>
<p align:"Justified">GIZ ve QUDRA ekiplerine bu çalışmayı birlikte yapma imkânı sağladıkları için müteşekkiriz.</p>
<p align:"Justified">Gaziantep Büyükşehir Belediyesi Genel Sekreter Yardımcısı Dr. Abdullah AKSOY’un destekleri ve güveni bizi her zaman güçlendirmiştir; kendilerine teşekkürü borç biliyoruz. </p>
<p align:"Justified">Yine, Gaziantep Büyükşehir Belediyesi Göç Yönetimi Şube Müdürü, değerli doktora öğrencimiz Önder YALÇIN’a sabrı, özverisi, çabaları ve destekleri için minnettarız. Onun çok sabırlı, becerikli ve dirayetli duruşu olmasaydı bu denli büyük bir çalışmanın altından kalkmak çok zor olurdu. </p>
<p align:"Justified">Proje kapsamında mahallelerde gerçekleştirilen odak grup görüşmelerinde Ensar Toplum Merkezi’nde çalışan çok değerli insanların katkıları ve yardımları olmadan, o kadar insanı bir araya getirmek çok zor olurdu. Bunun için Ömer YALÇIN’ın çabası ve katkılarını unutmak imkânsız; kendisine, desteği, misafirperverliği ve samimiyeti için minnettar ve müteşekkiriz. </p>
<p align:"Justified">Çalışmanın genel çerçevesini anlatan kısa belgesel filmi, uzun yıllardır beraber çok iyi işler yaptığımız sevgili arkadaşımız M. Tayfun KARABAĞ’dan başkası bu kadar güzel hazırlayamazdı. Tayfun da sabrı, çalışkanlığı ve samimiyetiyle bu çalışmaya çok büyük katkılarda bulundu. Kendisine teşekkürlerimizi sunuyoruz. Aynı şekilde, önceki araştırmalarda da beraber çalıştığımız Özgür KILIÇ’a becerisi, sabrı ve çalışkanlığı için teşekkür ediyoruz. </p>
<p align:"Justified">Kuşkusuz Gaziantep Üniversitesi TARGET’in sunduğu imkanlar ve kolaylıklar olmadan bu projenin hiçbir aşaması mümkün olmayacaktı. TARGET’ten Neslihan SARIOĞLU, Başar KILIÇPARLAR ve Samet Kürşat BAŞOL’a anlayışları, sabırları ve destekleri için minnettarız. </p>
<p align:"Justified">Saha çalışmasının en zor aşamalarını tamamlamak Gaziantep Üniversitesi Sosyoloji Bölümü başta olmak üzere diğer bölümlerdeki öğrencilerin inanılmaz katkıları da olmadan mümkün olamazdı. Zira Ağustos’un Antep sıcağında yüzden farklı mahallede Gazianteplilerle ve Suriyelilerle görüşen, onları ziyaret eden ve bilgi toplayan bütün öğrencilerimize sonsuz teşekkür ediyoruz.</p>
<p align:"Justified">Gaziantep’in her mahallesinde araştırma ekibimizi büyük bir misafirperverlik ve samimiyetle karşılayan, onlarla görüşen, düşüncelerini ve durumlarını aktaran, en zor koşullarda bile ikramlarda bulunmaya çabalayan bütün Gazianteplilere ve Suriyelilere nezaketleri için minnettarız. </p>
<p align:"Justified">Bu türden büyük çaplı saha araştırmalarında yerel resmî kurumların anlayışları ve iş birlikleri olmadan yol almak mümkün değil ve Gaziantep bu yönüyle gerçekten özel bir yere sahip. Araştırmanın yasal saha izinleri için Gaziantep Valiliği, Gaziantep Göç İdaresi Başkanlığı ve ilgili güvenlik birimlerinin desteği ve yardımları için kendilerine teşekkür ediyoruz. </p>

<p align:"Right">
<i>Eylül 2022</i> </br>
<b> Dr. Mehmet Nuri GÜLTEKİN </b> </br>
<i>Proje Ekibi Adına</i>
</p>
