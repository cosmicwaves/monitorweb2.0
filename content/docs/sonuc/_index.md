---
weight: 1
bookFlatSection: true
title: "Gaziantep Monitörü 2022"
---

# Sonuç ve Öneriler

Gaziantep’in metropol iki ilçesinde yürütülen saha araştırmasının demografik verileri, Gazianteplilerle Suriyeliler arasında ortalama yaş açısından bir farkın olduğunu bir kez daha ortaya koymuştur. Türkiye’de yaşayan Suriyelilerin daha genç bir demografik örüntüye sahip olduğu yapılan pek çok araştırmada ve İçişleri Bakanlığının ilgili verilerinde zaten mevcuttur. Bu anlamda, saha araştırmasının sonuçlarının hem ülke genelindeki hem de Gaziantep’teki verilerle paralellik arz ettiğini görüyoruz. Dolayısıyla söz konusu genç Suriyeli demografinin varlığı, eğitim başta olmak üzere, iş, çalışma ve sonrasındaki toplumsal uyum ve bütünleşme süreçlerine yönelik politikalar oluşturulurken akılda tutulmalıdır. 
Sahada elde edilen verilerin bir kısmı Gazianteplilerin ve Suriyelilerin eğitim örüntüsüyle ilgilidir. Aradan geçen on bir yıldan sonra, bütün sıkıntılara rağmen, temel eğitimde Suriyelilerin Gaziantep’teki örgün eğitim sistemine dahil olma oranlarının arttığı görülüyor. Fakat temel eğitim dışındaki eğitim kademelerindeki okullaşma oranındaki düşüklüğün, her iki sosyal kesimin ikamet ettikleri mahallelerin sosyoekonomik düzeyleriyle ilgili olduğu söylenebilir. Bu anlamda, her iki kesimin sınıfsal ya da kültürel bir benzeşmeye doğru yol aldığını ifade etmek mümkündür. Okul öncesi eğitimdeki oransal düşüklüğün, gelecek nesillerin eğitim ve hayat kalitesini olumsuz etkileyeceği, özellikle kadınları hane içindeki emek döngüsünde daha da dezavantajlı duruma getireceği öngörülebilir. Dolayısıyla, Suriyelilerin Gazianteplilerle beraber yoğun olarak yaşadıkları sosyal çevrenin temel eğitim kademelerinde benzer çizgilerde kümelenen bir örüntü sergilediği görülüyor. Eğitimle ilgili yapılacak çalışmaların ve oluşturulacak politikaların bu hususu göz önünde bulundurması gerekiyor. 
Sahada bir kez daha ortaya çıkan gerçeklerden bir diğeri, Gaziantep’te yaşayan Suriyelilerin büyük bir çoğunluğunun sahip olduğu diplomaları savaş öncesindeki dönemde Suriye’den almış olmalarıdır. Bunun için üniversite diplomaları dahil, hali hazırda bazı diplomalara sahip Suriyelilere yönelik yeni ve kapsamlı dil öğrenme ya da entegrasyon süreçlerini içeren eğitim programları hazırlanması, söz konusu mahallelerde, özellikle eskiden orta sınıf mensubu olan bireylerce deneyimlenen sınıftan düşme ve yoksullaşma olgusunun etkilerinin azaltılması hedeflenmelidir. 
Diğer taraftan, eğitime dair genel memnuniyet halinin yanında, özellikle Suriyeli veliler ve öğrenciler tarafından deneyimlenen okullardaki sözel ve eylemsel zorbalık ve dışlanma pratiklerinin uzun erimli, ciddi, kapsayıcı ve dönüşümü hedefleyen projelerle azaltılmasının yolları aranması gerektiği açıktır. Zira okul ve eğitim düzeyinde başlayan ve birikimli olarak ilerleyen uyum ve bütünleşme süreçlerinin önemi dikkate alınmalıdır. Eğitime yönelik eylem planlarında aynı mahallelerde yaşayan Gazianteplilerin de içerilmesi, uyum ve bütünleşme için çok önemli bir temel oluşturacaktır. 
İş ve çalışma hayatının, Gazianteplilerin ve Suriyelilerin en fazla etkileşimde bulundukları alan olduğu bir kez daha ortaya çıkmıştır. Çalışma hayatında, Suriyelilerin ağırlıklı olarak deneyimledikleri güvencesizliğin, komşuları olan Gazianteplilerin bir kısmı tarafından da deneyimlendiği görülüyor. Çalışma süreleri ve gelir itibariyle Suriyeliler aleyhine bir fark olmasına rağmen, sosyoekonomik benzerliğin yüksekliğinden dolayı, söz konusu makasın kapanmaya başladığını öngörmek mümkündür. Suriyeli hanelerde daha uzun çalışma süresi ve daha az gelir ilişkisi varlığını sürdürmesine rağmen, Gaziantep’te bulunma süreleri arttıkça, Gazianteplilerle benzer örüntüye sahip olacakları öngörülebilir. Fakat bu araştırmadaki sonuçlar da bir kez daha ortaya çıkarmıştır ki, Suriyeli genç ve yetişkin erkeklerin büyük bir çoğunluğunun hanelerin geçimini sağlamak için iş ve çalışma hayatındadır ve bütünüyle yardımlarla geçindikleri yönündeki yargılar temelsizdir. 
Araştırmanın ilginç sonuçlarından birisi, 2018’den beri ortalama hane halkı sayısı düşen Suriyelilerde bu trendin devam ettiğinin görülmesidir. Gaziantepliler ve Suriyelilerin, sahada tespit edilen ortalama hane büyüklüklerinin Türkiye geneli ortalamasının üzerinde olduğu akılda tutulduğunda, Suriyeli hane büyüklüklerinin, aradan geçen zaman, kent hayatının dayattığı zorluklar, kent içine, başka ülkelere ya da başka kentlere doğru genç kuşakların hareketliliği gibi çoklu nedenlerden dolayı, Gaziantepli hanelere doğru yaklaştığını söylemek mümkün görünüyor. Fakat ekonomik koşulların Suriyeliler ve onların yoğunlukla yaşadıkları mahallelerde ve sosyal kesimlerde daha sarsıcı seyretmesi, hane yapılarında kısa vadede büyük dönüşüm beklenilmemesi gerektiğinin ifadesidir. Zira, ekonomik koşulların ağır seyrettiği dönemlerde aile yapıları üzerinde çözücü etkisi olabildiği gibi, dayanışma örüntülerini yeniden üreterek hane büyüklüklerini yukarı yönde etkileyebilmektedir. Suriyelilerin kitlesel olarak Türkiye ve Gaziantep’e geldikleri 2011’den 2022’ye kadar, Türkiye’nin bilinen iktisadi yapısının varlığında yaklaşık on yıl yaşamış Suriyelilerin daha derin ekonomik kriz dönemlerinden nasıl etkilenecekleri tam olarak öngörülemeyecektir. 
Vurgulanması gereken bir diğer husus, kırılgan ve istikrarsız konut piyasasından en çok etkilenenlerin Suriyeliler olduğudur. %95’inden fazlasının kiracı olduğu ve fiziki koşullar itibariyle çok daha sorunlu konutlarda barınmaya çalışan Suriyelilerin muhtemel konut piyasası hareketliliklerinden olumsuz etkileneceğini öngörmek zor değildir. Geçici Koruma Statüsüsün getirdiği belirsizliğin, özellikle Suriyelileri, daimi kiracı konumunda tuttuğunu söylemeye gerek yoktur. Fakat daha net vatandaşlık ve oturum süreçlerinin uygulanmaya konmasıyla birleşecek ve yoksul toplumsal kesimlerin daha istikrarlı barınmalarını sağlayacak politikalara olan ihtiyacın bir zorunluluk olduğunu da söylemek gerekiyor. 
Hanelerin barındığı konutların sosyoekonomik koşullarla olan net bağı, evlerde sahip olunan cihaz oranı ve çeşitliliği üzerinden de okunabilmektedir. Buzdolabı, televizyon ve hatta çamaşır makinası gibi temel cihazlarda Gazianteplilerle Suriyelilerin çok yakın olan oranlarının, bulaşık makinası, tablet, fırın ve hatta elektrikli süpürge gibi cihazlarda Suriyelilerin aleyhine döndüğünü gördük. Tekrar ifade etmek gerekir ki, sosyoekonomik düzey olarak birbirlerine bu kadar çok benzeyen ve daha net bir ifadeyle yoksul olan her iki kesimden birisi aleyhine olan bu oranlar, Suriyelilerin deneyimlediği yoksulluğun boyutlarını göstermesi açısından dikkate değerdir. Dolayısıyla, söz konusu mahallelere yönelik yapılacak sosyoekonomik durum güçlendirici çalışmaların, çoğunlukla kadınların hane içindeki emeklerini ve varlıklarını güçlendirici bu araçlar üzerinden de düşünülmesi elzemdir. Gaziantepli haneleri de içeren projelerin ve uygulamaların hayata geçirilmesinin uzun vadeli ve sağlıklı uyum ve bütünleştirmeyi güçlendireceği muhakkaktır. 
Konutlarının koşulları ve hanelerinin sahip olduğu imkanlar hem Gaziantepliler hem de Suriyeliler tarafından deneyimlenen yoksulluğun somut göstergeleridir. Bu koşulların radikal bir biçimde değiştirilmesi Gaziantep’i de aşan çok boyutlu ve çetrefilli olsa da yerel düzlemde ortaya çıkan bazı sonuçlar üzerinden “güçlendirici” (empowering) politikalar, uygulamalar ve projelerin hayata geçirilmesi mümkündür. Saha verilerinden de net biçimde görüldüğü üzere, her iki kesimin beraber yaşadıkları mahallelerdeki kadınların büyük bir kısmı, ağır ve tüketici ev içi emek süreçleri hariç, iş ve çalışma hayatının dışındadır. Hem Gaziantepli hem de Suriyeli kadınları birlikte içerecek, sadece meslek öğrenme değil, üretim projeleri hayata geçirilebilir. Kadınların, söz konusu araştırma sahasında, evde, ev işlerine ilaveten ve onların yükünü daha da ağırlaştıran fıstık kırma, biber ayıklama, dikiş gibi parça başı işler yerine evlerine yakın mahallelerde de olsa ev ve iş yerini birbirinden ayıracak özgürleştirici (emancipatory) yapılanmalara ihtiyacı olduğu çok nettir. Kamunun ve yerel yönetimlerin imkanları içerisinde bu projelerin hayata geçirilmesi pek zor görünse de bu alandaki ulusal ve uluslararası STK’larla iş birliğiyle bir momentum yakalanabilir. 
Sahadan elde edilen verilere göre, Gaziantep’teki Suriyelilerin iş ve çalışma dünyasından sonra en az şikayetçi oldukları ve büyük oranda memnun oldukları alan sağlık hizmetleridir. Yapılan odak grup görüşmelerinde de Suriyelilerin ve Gazianteplilerin en çok şikâyet ettikleri hususlar, sağlık hizmetlerine erişim değil, sağlık hizmetlerinin dünyada ve Türkiye’deki neoliberalizasyonuna dair uygulamalardır. 
Sağlık hizmetlerinde ve diğer alanlarda karşımıza çıkan, Suriyelilerin dil sorunu olduğu gerçeğidir. Türkçe bilmemeye paralel olarak teknik bilgi ve dile hakimiyet gerektiren tedavi, online randevu gibi konulardaki şikayetleri en aza indirmenin yolu verimli, sürdürülebilir ve gerçekçi dil öğretme projesinin hayata geçirilmesiyle mümkün olabilir. Hayat boyu öğrenme programlarının etkisi bu süreçte yeniden gözden geçirilebilir. 
Bu araştırmada ve 2018’de elde edilen sonuçlara göre, tedricen artış gösteren Suriyeliler ve Gaziantepliler arasındaki evlilikler gerçekleşmeye devam etmektedir. Bu iki toplumsal kesim arasındaki büyük sosyal mesafenin azalması kısa sürede gerçekleşebilecek bir durum değildir. Toplumsal etkileşim hayatın her alanında arttıkça sosyal mesafenin ve önyargının da azalacağı muhakkaktır. 
Gaziantepliler ve Suriyelilerin ait oldukları sosyoekonomik mahallelerin maddi koşullarının bir yansıması olarak boş zaman değerlendirme, sivil toplum kuruluşlarıyla ilişkiler ve kültür-sanat faaliyetlerine katılma gibi başlıklarda oldukça düşük oranlar ortaya çıkmaktadır. Genç ve eğitimli kuşakların nispeten daha çok ilgilendikleri bu alanların doğrudan ya da dolaylı olarak hanelerin, bireylerin ve sosyal çevrelerin sahip oldukları sermayelerle ilişkili olduğunu da görmek ve bu yöndeki sonuçların pozitif yönde hareketi için oldukça karmaşık diğer dinamiklere bakmak gerekiyor. 
Son olarak şunu vurgulamak gerekiyor. Mahallelerde kurulu olan toplum merkezlerinin, özellikle de kadınlar ve Suriyeliler için hayati rolleri ve işlevleri bulunuyor. Odak grup görüşmelerinde katılımcı bütün kesimlerin, toplum merkezlerine sürekli olarak çok olumlu oranlarda referans vermeleri hem şaşırtıcı olmuş hem de gündelik hayat karşılaşmalarının gerçekleştiği mahallelerde uyum, bütünleşme, birlikte yaşama kültürü, dil öğrenme, spor, sosyalleşme ve insani etkileşim gibi gayeler için nelerin yapılması konusunda çok doğru bir yön ve politikaya işaret etmiştir. Bunun içindir ki, resmî kurumların, ulusal ve uluslararası kurumların yeni ve daha güçlü, çok işlevli toplum merkezlerine odaklanmaları hayati önemdedir.
Sonuç olarak, yaklaşık yedi bin üç yüz Gaziantepli ve Suriyeli bireyden oluşan büyük örneklemden elde edilen veriler, bizlere, Gaziantep’te gerçekleştirilen uyum ve birlikte yaşama kültürüne çok önemli katkılar sunan başarılar olduğu gibi, üzerinde daha dikkatli çalışmalar ve uzun erimli politika, proje ve planlamalar yapılması gereken başlıkların da olduğunu ortaya koymaktadır.

  


